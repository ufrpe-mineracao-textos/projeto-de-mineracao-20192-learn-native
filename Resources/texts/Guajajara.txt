MatewMatew umumeꞌu Zezuz tàmuzgwer waner xe aꞌe wà kuryAiꞌaw Zezuz hàmuzgwer waner xe aꞌe wà kury. Zezuz Zaneruwihawete aꞌe, Tawi izuapyr romo hekon aꞌe. Tawi Àmàrààw izuapyr romo hekon aꞌe. Naꞌaw Zezuz Zaneruwihawete izypy waner xe aꞌe wà kury.
Heta Àmàrààw taꞌyr Izak her maꞌe izupe aꞌe. Izak umuzàg Zako aꞌe. Zako umuzàg Zuta aꞌe, Zuta heta teteaꞌu tywyr aꞌe wà.
Zuta umuzàg Pet aꞌe, Zer tu romo hekon aꞌe no. Tamar wahy her romo aꞌe. Pet umuzàg Ez aꞌe. Ez umuzàg Àràw aꞌe.
Àràw umuzàg Aminanaw aꞌe. Aminanaw umuzàg Naz aꞌe. Naz umuzàg Xarumu aꞌe.
Xarumu umuzàg Moaz aꞌe. Haꞌaw ihy her romo aꞌe. Moaz umuzàg Ope aꞌe. Huxi ihy her romo aꞌe. Ope umuzàg Zexe aꞌe.
Zexe umuzàg tuwihaw Tawi aꞌe.Tawi umuzàg Xàrumàw aꞌe. Ihy Uri hemireko kwer romo hekon aꞌe.
Xàrumàw umuzàg Homoàw aꞌe. Homoàw umuzàg Awi aꞌe. Awi umuzàg Az aꞌe.
Az umuzàg Zuzapa aꞌe. Zuzapa umuzàg Zuràw aꞌe. Zuràw umuzàg Uzi aꞌe.
Uzi umuzàg Zotàw aꞌe. Zotàw umuzàg Akaz aꞌe. Akaz umuzàg Ezeki aꞌe.
Ezeki umuzàg Manaxe aꞌe. Manaxe umuzàg Amon aꞌe. Amon umuzàg Zuzi aꞌe.
Zuzi umuzàg Zekuni aꞌe, tywyr wanu romo wiko pà aꞌe no. Aꞌe ꞌar mehe zauxiapekwer Mawiron ywy rehe har uzàmàtyryꞌym Izaew izuapyapyr wà aꞌe wà. Uzuka teko teteaꞌu aꞌe pe har wà. Weraha ikurer uzeupi wà, weko haw pe Mawiron tawhu pe wà.
Mawiron tawhu pe waneraha pawire Zekuni umuzàg Xaraxiew aꞌe. Xaraxiew umuzàg Zurupapew aꞌe.
Zurupapew umuzàg Amiu aꞌe. Amiu umuzàg Eriaki aꞌe. Eriaki umuzàg Azor aꞌe.
Azor umuzàg Xatok aꞌe. Xatok umuzàg Àki aꞌe. Àki umuzàg Eriu aꞌe.
Eriu umuzàg Ereazar aꞌe. Ereazar umuzàg Pàtà aꞌe: Pàtà umuzàg Zako aꞌe.
Zako umuzàg Zuze aꞌe. Zuze Mari imen romo hekon aꞌe. Mari Zezuz ihy romo hekon aꞌe. Zanepyro har Zanezar, zaꞌe Zezuz pe zane no.
Àmàrààw heta taꞌyr aꞌe. Taꞌyr aꞌe no, heta taꞌyr aꞌe no. Nezewegatete wanaꞌynaꞌyr aꞌe wà no. Aze zazypyrog wazuapyapyr wapapar pà Àmàrààw taꞌyr rehe we nehe, aze xipapar te Tawi rehe we nehe, heta 14 wazuapyapyr wamuzàg awer wà nehe. Aze zazypyrog wi wapapar pà Tawi taꞌyr rehe we nehe, aze xipapar te Mawiron pe heraha pyrer wanehe we nehe, heta 14 wazuapyapyr wamuzàg awer wà nehe no. Aze zazypyrog wi wapapar pà Mawiron pe heraha pyrer wanehe we nehe, aze xipapar te Zezuz rehe we nehe, heta 14 wazuapyapyr wamuzàg awer aꞌe wà nehe no.
Zezuz uzexak kar aꞌe kuryNezewe Zezuz Zaneruwihawete izexak kar awer aꞌe. Ihy Mari aꞌe, uzemumeꞌu Zuze pe hemireko ràm romo aꞌe. Uzereko ꞌym mehe we Mari ipuruꞌa aꞌe. Taꞌe Tupàn Hekwe Puràg umupuruꞌa kar oho aꞌe xe. Mari ukwaw Tupàn Hekwe tur awer aꞌe.
Zuze aꞌe, Mari imen ràm romo hekon aꞌe, wiko awa imunar ꞌym maꞌe romo hemuꞌem ꞌym maꞌe romo aꞌe. Naꞌe uzeꞌeg uzeupe. — Mari ipuruꞌa aꞌe, iꞌi uzeupe. — Naiko kwaw imemyr tu romo ihe, iꞌi uzeupe.— Namumaranugar kar kwaw heremireko ràm teko wanuwa rupi ihe nehe. Nan. Amuhàmuhàz putar zanezereko àwàm ihe nehe kury, imumeꞌu ꞌym pà teko wanupe ihe nehe kury, iꞌi uzeupe.
Nezewe izeꞌeg mehe we ur amo Tupàn heko haw pe har ipuahu pe kury, izupe uzeꞌeg pà kury.— Zuze Tawi izuapyr ne ty, iꞌi izupe.— Ekyze zo nehe ty, ereko Mari eho neremireko romo nehe ty, iꞌi izupe ipuahu mehe. — Taꞌe Tupàn Hekwe Puràg umupuruꞌa kar kwez aꞌe xe, iꞌi izupe. —Taꞌe Tekwe Puràg umuigo kar imemyr kwez hie pe aꞌe xe, iꞌi izupe.
— Imemyrxak kar putar nehe. Kwareraꞌi romo uzexak kar putar aꞌe nehe, iꞌi izupe. — Emono Zezuz her romo izupe nehe, taꞌe upyro putar wànàm aꞌe wà nehe xe, wanemiapo kwer ikatu ꞌym maꞌe wi aꞌe wà nehe xe, iꞌi izupe. — Purupyro maꞌe, iꞌi her zanezeꞌeg rupi.
Aꞌe maꞌe paw uzeapo nezewe aꞌe, taꞌe Zanezar umumeꞌu kar uzeꞌeg aꞌe xe, imumeꞌu har pe kwehe mehe aꞌe xe. Aiꞌaw izeꞌeg kwehe arer pape rehe imuapyk pyrer xe aꞌe kury. — Tupàn zanepyr hekon, iꞌi her zanezeꞌeg rupi.
Naꞌe Zuze umeꞌe upuahu re aꞌe kury. Weruzar Tupàn heko haw pe har zeꞌeg oho aꞌe. Wereko Mari oho wemireko romo kury.
Noho kwaw ipuhe imemyrhem ꞌym mehe aꞌe. Naꞌe amo ꞌar mehe uzexak kar imemyr aꞌe kury. Zuze omono Zezuz her romo izupe.
Awa ywy kwarahy ihemaw kutyr har wi ur Zezuz hexak pà aꞌe wà kuryUzexak kar Zezuz Merez taw pe aꞌe, Zutez ywy rehe. Ero wiko aꞌe ywy rehe har wanuwihawete romo aꞌe ꞌar mehe aꞌe. Nan kwehe tete ur amo awa Zeruzarez tawhu pe aꞌe wà. Zahytata kwaw par romo wanekon wà.
Upuranu tawhu pe har wanehe wà.— Maꞌe pe kwarer uzexak kar maꞌe kwer tuz aꞌe, Zutew wanuwihawete ràm aꞌe.Maꞌe pe uzexak kar putar aꞌe nehe. Uruexak amo zahytata ure. Aꞌe zahytata nuzawy kwaw tuwihaw izexak kar àwàm imumeꞌu har urewe aꞌe. Kwarahy ihemaw wi tur aꞌe, te upyta xe ko tawhu ꞌaromo aꞌe. Aꞌe rupi uruzur kwez xe ure kury, imuwete katu pà ure kury.
Naꞌe teko umumeꞌu wahem awer oho tuwihawete Ero pe aꞌe wà kury. Naꞌikatu kwaw aꞌe maꞌe imumeꞌu pyr izupe. Taꞌe ukyze amo tuwihaw uzexak kar maꞌe ràm wi aꞌe xe. — Hà, aipo wiko putar tuwihawete romo herekuzaromo aꞌe nehe, iꞌi uzeupe. — Aipo hereityk putar nehe, iꞌi uzeupe. Amogwer teko Zeruzarez tawhu pe har aꞌe wà no, ukyze tuwihaw Ero wi aꞌe wà no. Taꞌe Ero aꞌe xe, uzepyk teko teteaꞌu wanehe wikwahy mehe aꞌe xe.
Naꞌe tuwihaw omonoꞌog xaxeto wanuwihaw waneruwà aꞌe wà kury. Omonoꞌog Tupàn zeꞌeg kwehe arer rehe upurumuꞌe maꞌe aꞌe wà no. Upuranu wanehe kury. — Maꞌe pe uzexak kar putar tuwihaw Purupyro Maꞌe aꞌe nehe, iꞌi wanupe.
— Uzexak kar putar Merez taw pe nehe, Zutez ywy rehe nehe, iꞌi izupe wà. — Nezewe iꞌi Tupàn zeꞌeg imumeꞌu har kwehe arer aꞌe.
Naꞌe Ero wenoz aꞌe zahytata kwaw par aꞌe wà kury. Xo aꞌe zo wixe ipyr wà. Upuranu wanehe kury. — Maꞌe ꞌar mehe zahytata uzexak kar ywak rehe aꞌe, iꞌi wanupe, wanehe upuranu pà. Aꞌe zahytata kwaw par umumeꞌu iꞌar izupe wà.
Naꞌe tuwihaw omono kar zahytata kwaw par Merez taw pe wà kury. — Pekar aꞌe kwareraꞌi peho nehe, iꞌi wanupe.— Aze pexak nehe, pemumeꞌu heko haw pezuwà ihewe nehe. Aꞌe rupi apuner putar ipyr heho haw rehe ihe nehe no, imuwete katu pà ihe nehe no, iꞌi muaꞌu wanupe. Hemuꞌem wanupe, taꞌe ipuruzuka kar wer tuwe kwarer rehe aꞌe xe.
Naꞌe uhem oho aꞌe wi izuwi wà. Oho mehe wexak aꞌe zahytata wà, aꞌe wemixak kwer kwarahy ihemaw wi ur maꞌe kwer wà. Hurywete hexak mehe wà. Ikatuahy wanupe. Zahytata oho wanenataromo. Te upyta oho kwareraꞌi heko haw ꞌaromo kury.
Wixe oho tàpuz me wà. Wexak kwareraꞌi aꞌe pe wà, ihy Mari ipyr heko mehe wà. Uzeamumew upenàràg rehe wà, kwareraꞌi imuwete katu pà wà. Aꞌe re uwàpytymawok umaꞌeryru wà, maꞌe imono pà izupe wà. Ita hekuzar katu maꞌe or her maꞌe imono pà izupe wà. Omono yhyk izupe wà no. Omono kàpuhàg mir her maꞌe izupe wà no.
Naꞌe Tupàn uzeꞌeg wà zahytata kwaw par wanupe wapuahu pe aꞌe kury. — Pezewyr zo peho Ero pyr nehe ty wà, iꞌi wanupe. Aꞌe rupi uzewyr oho uiwy kutyr wà, amo ae pe rupi wà.
Zuze weraha kwareraꞌi Ezit ywy peZahytata kwaw par waho re ur amo Tupàn heko haw pe har Zuze ipuahu pe aꞌe kury. — Epuꞌàm nehe ty, eraha kwarer xe wi nehe ty, ihy nehe no. Tàritykaꞌi peho Ezit ywy rehe nehe, iꞌi izupe. — Pepyta aꞌe pe nehe. Te ihe pemumuranu mehe nehe. Xo aꞌe mehe zo pezur aꞌe wi nehe, iꞌi izupe, ipuahu pe.— Taꞌe Ero wekar putar neraꞌyr ko rupi aꞌe nehe xe, taꞌe ipuruzuka wer hehe aꞌe xe, iꞌi izupe.
Naꞌe Zuze upuꞌàm upuahu re aꞌe kury. Weraha kwareraꞌi pyhaw aꞌe wi wà, Ezit ywy rehe wà.
Upyta aꞌe pe wà. Umumaw Màràn kwarahy aꞌe pe wà. Xo Ero imàno re zo uzewyr wà aꞌe wi wà. Nezewe uzeapo aꞌe maꞌe aꞌe, taꞌe Tupàn zeꞌeg kwehe arer umumeꞌu nezewe haw aꞌe xe. — Aenoz heraꞌyr kwez Ezit ywy wi ihe, iꞌi Tupàn, iꞌi imumeꞌu har aꞌe, uzeꞌeg pape rehe imuapyk pà aꞌe.wazaiꞌo mehe wà,Wazemumikahy mehe wà.Taꞌe amo uzuka kwareareraꞌi paw rupi aꞌe wà xe. Zuze weruzewyr wi kwareraꞌi Ezit ywy wi aꞌe kuryEro imàno re, amo Zanezar heko haw pe har uzeꞌeg wà Zuze pe ipuahu pe aꞌe kury, Ezit ywy rehe heko mehe aꞌe kury. — Epuꞌàm nehe ty, eraha kwareraꞌi heruzewyr pà Izaew ywy rehe nehe ty, ihy nehe no, taꞌe kwareraꞌi hekar arer aꞌe wà xe, hehe ipuruzuka wer maꞌe kwer aꞌe wà xe, umàno paw rupi aꞌe wà xe, iꞌi izupe.
Naꞌe upuꞌàm Zuze aꞌe kury. Weraha kwarer, ihy no. Uzewyr oho Izaew ywy rehe wà. Naꞌe uzeꞌeg teko Zuze pe wà.
— Akeraw aꞌe, Ero taꞌyr aꞌe, wiko Zutez ywy rehe har wanuwihawete romo aꞌe kury, iꞌi izupe wà. Ukyze Zuze izuwi wazeꞌeg henu mehe. Naꞌizewyr wer kwaw aꞌe ywy rehe. Naꞌe Tupàn umumeꞌu maꞌe wà izupe aꞌe kury, ipuahu pe aꞌe kury. — Eho Karirez ywy rehe nehe ty, iꞌi izupe. Weruzar Zuze izeꞌeg. Oho tuwe aꞌe ywy rehe kury.
Nazare taw pe uzapo weko haw aꞌe kury. Uzapo nezewe haw aꞌe, taꞌe nezewe iꞌi Tupàn zeꞌeg imumeꞌu har kwehe arer aꞌe wà xe. — Zaneruwihawete ur maꞌe ràm wiko putar Nazare taw pe har romo aꞌe nehe, iꞌi izupe.
Zuàw purumuzahazahak maꞌe umumeꞌu Tupàn zeꞌeg oho iko teko wanupe aꞌeAꞌe ꞌar mehe Zuàw purumuzahazahak maꞌe wata oho tàpuz heta ꞌymaw pe aꞌe kury, Zutez ywy rehe aꞌe kury. Uzypyrog Tupàn zeꞌeg imumeꞌu pà aꞌe.
— Pepytuꞌu ikatu ꞌym maꞌe iapo re nehe, Tupàn pe pezewyr pà nehe, hehe pezeruzar wi pà nehe, iꞌi oho iko teko wanupe aꞌe. — Taꞌe amo ꞌar mehe Tupàn weruzeꞌeg putar teko teteaꞌu aꞌe nehe xe. Uhem eteaꞌi aꞌe ꞌar aꞌe kury, iꞌi oho iko purupe.
Amo Tupàn zeꞌeg imumeꞌu har kwehe arer aꞌe, Izai her maꞌe aꞌe, umumeꞌu Zuàw tur àwàm teko wanupe aꞌe, Tupàn zeꞌeg imuapyk pà pape rehe aꞌe. Naꞌaw izeꞌeg awer xe aꞌe kury.
Zuàw aꞌe, kawaru kupewaꞌa hawer uzapo ukamir romo aꞌe, maꞌe pirer izekuꞌapixi haw romo no. Uꞌu tukur. Uꞌu hàir no.
Teko teteaꞌu ur ipyr wà, izeꞌeg henu pà wà. Zeruzarez tawhu pe har wà, Zutez ywy rehe har wà no, Zotàw yrykawaz rehe har wà no.
Uzemono oho aꞌe pe wà, Tupàn pe wà, wemiapo kwer katu ꞌym maꞌe wi uhem pà wà. — Nahekatu kwaw ihe, iꞌi izupe wà.— Azapo ikatu ꞌym maꞌe tuweharupi ihe, iꞌi izupe wà. — Apytuꞌu putar ikatu ꞌym maꞌe iapo re nehe, iꞌi izupe wà. Umuzahazahak Zuàw aꞌe uzeꞌeg maꞌe kwer aꞌe wà, Zotàw yrykaw pupe aꞌe wà.
Amo zeꞌeg kwehe arer kwaw par parizew her maꞌe aꞌe wà, ur ipyr uzemuzahazahak kar pà izupe aꞌe wà no. Amo xaxeto hemetarer katu maꞌe xatuxew her maꞌe aꞌe wà no, ur ipyr aꞌe wà no. Wanexak mehe Zuàw uzeꞌeg ahyahy wanupe.— Mozaiw ài peiko pe. Mozaiw uxiꞌu teko wazuka pà aꞌe wà. Nezewegatete pemuꞌe teko temuꞌemaw rehe pe wà no, tatahu pe wamono kar pà pe wà no, iꞌi wanupe. — Aipo pepuner pehemaw rehe Tupàn wi nehe, aipo nuzepyk kwaw penehe aꞌe nehe. Ni amo napemuhem kar kwaw zepykaw wi aꞌe wà nehe, iꞌi wanupe.
— Aze pepytuꞌu wer ikatu ꞌym maꞌe iapo re nehe, aꞌe mehe pezapo ikatuahy maꞌe peho peiko nehe, pezemumikahy haw hexak kar pà Tupàn pe nehe, iꞌi wanupe.
— Àmàrààw ureipy romo hekon aꞌe, peze zo nehe. — Taꞌe Tupàn upuner mo ꞌàg ita iapo haw rehe Àmàrààw izuapyr romo aꞌe xe, aze mo ipurapo wer hehe aꞌe, iꞌi wanupe. — Aze awa Àmàrààw zuapyr romo hekon aꞌe nehe, aze noho kwaw Tupàn hape rupi aꞌe nehe, Tupàn uzeꞌeg putar nezewe izupe nehe — Nereiko kwaw Àmàrààw izuapyr romo heruwa rupi ne, iꞌi putar izupe nehe. Uzepyk putar hehe azeharomoete aꞌe nehe.
— Itazy maꞌywa ꞌyw hapo huwake tuz aꞌe kury. Izar uhaw putar maꞌywa ꞌyw heityk pà aꞌe nehe. Aze maꞌywa ꞌyw naꞌiꞌa kwaw nehe, aze iꞌa kwer naꞌikatu kwaw nehe, uhaw putar heityk pà tata pupe nehe, iꞌi Zuàw teko wanupe. Ikatu ꞌym maꞌe iapo har wanehe uzeꞌeg uzeruzar ꞌym maꞌe wanehe aꞌe. Tupàn uzepyk putar uzeꞌeg heruzar ꞌymar wanehe aꞌe nehe.
— Apumuzahazahak ꞌy pupe ihe, Tupàn pe pezewyr haw hexak kar pà purupe ihe. Awa heraikweromo ur maꞌe ràm aꞌe nehe, pemuzahazahak putar aꞌe nehe.Napemuzahazahak kwaw ꞌy pupe aꞌe nehe. Wekwe Puràg pupe tata pupe pemuzahazahak kar putar aꞌe nehe, iꞌi wanupe. — Tuwihaw heraikweromo ur maꞌe ràm aꞌe, ikàg weraꞌu ihewi aꞌe. Napuner kwaw ni ipy rehe har ihàm ikwaraw paw rehe izuwi ihe, iꞌi wanupe.
— Yrypemutu opo pe hereko har umuwewe aroz apirer heityk pà izuwi aꞌe. Omonoꞌog aroz hyru pupe. Wapy iapirer tata pupe. Heraikweromo ur maꞌe ràm wiko aꞌe yrypemutu hereko har zàwenugar romo aꞌe. Uzeruzar maꞌe aꞌe wà, aroz ài wanekon aꞌe wà. Omono kar putar Tupàn pyr aꞌe wà nehe. Uzeruzar ꞌym maꞌe aꞌe wà, iapirer ài wanekon aꞌe wà. Omono kar putar tatahu pe aꞌe wà nehe, aꞌe tata uwew ꞌym maꞌe pupe aꞌe wà nehe, iꞌi Zuàw aꞌe, aꞌe zeꞌeg kwehe arer kwaw par wanupe aꞌe.
Zuàw umuzahazahak Zezuz aꞌe kuryAꞌe ꞌar rehe wata Zezuz oho Karirez ywy wi Zotàw yrykaw pe kury. Uhem wà Zuàw huwake kury. — Hemuzahazahak pe ne nehe ty, iꞌi izupe.
Naꞌe Zuàw aꞌe, uzapo amo uzeꞌeg izupe aꞌe. — Nan, iꞌi izupe. — Ihe ae aputar hemuzahazahakaw ihe, iꞌi Zuàw Zezuz pe.
Naꞌe iꞌi Zezuz izupe kury. — Tuwe nezewe nehe ty, eruzar hezeꞌeg nehe ty, iꞌi izupe. Nezewe mehe xiapo putar Tupàn hemiapo putar haw rupi nehe, iꞌi izupe. — Aze pa, iꞌi Zuàw izupe.
Naꞌe Zezuz uzemuzahazahak kar Zuàw pe kury. Uzemuzahazahak kar ire, uhem wà ꞌy wi kury. Aꞌe ꞌar mehe we ywak uzewàpytymawok iꞌaromo kury. Tupàn Hekwe wezyw pykahu ài wà hehe aꞌe. Wapyk wà hehe. Zuàw wexak iwezyw mehe. Naꞌe amo uzeꞌeg ywak wi aꞌe kury, Zezuz huwake har wanupe aꞌe kury.— Aikwez heraꞌyr heremiamutar aꞌe. Turywete haw imur har ihewe aꞌe, iꞌi wanupe. Tupàn aꞌe uzeꞌeg maꞌe kwer romo hekon aꞌe.
Zurupari wagaw Zezuz aꞌe kuryNaꞌe Tekwe Puràg weraha Zezuz muite kury, ywyxig heta haw pe kury. — Zurupari neragaw putar nehe, iꞌi izupe. Umumaw 40 ꞌar 40 pytun aꞌe pe umaiꞌu ꞌym pà. Imaꞌuhez tuwe. Naꞌe Zurupari ur ipyr izupe uzeꞌeg pà aꞌe kury.— Tupàn taꞌyr romo ereiko ne. Aꞌe rupi nekàg tuwe ne. Ezeꞌeg ꞌàg ita wanupe nehe, typyꞌak romo iapo pà nehe, iꞌi izupe.
Uzeꞌeg Zezuz izupe.
Naꞌe Zurupari weraha Zezuz Zeruzarez tawhu puràgete pe kury. Tawhu Tupàn pe imonokatu pyrer, zaꞌe aꞌe tawhu pe. Omono kar Zurupari Zanezar Zezuz tàpuzuhu aiha weraꞌu maꞌe iꞌaromo kury.
Uzeꞌeg izupe.— Tupàn taꞌyr romo ereiko ne, aꞌe rupi ezemomor eho neꞌar pà xe wi ywy rehe nehe, taꞌe nezewe iꞌi Tupàn zeꞌeg pape rehe imuapyk pyrer aꞌe xe.Tupàn uzeꞌeg putar weko haw pe har wanupe aꞌe nehe, neruwake har wanupe nehe.Aꞌe mehe nepyhyk putar wà opo pupe aꞌe wà nehe, neꞌar mehe aꞌe wà nehe.Nezewe mehe nanepirok kwaw ita aꞌe nehe.
Naꞌe uzeꞌeg Zezuz izupe kury. — Amo Tupàn zeꞌeg imuapyk pyrer nezewe uzeꞌeg aꞌe no. — Eagaw zo Tupàn nezar nehe, iꞌi aꞌe zeꞌeg, iꞌi izupe.
Naꞌe Zurupari weraha Zezuz ywytyr iaiha weraꞌu maꞌe apyr kury. Wexak kar teko ywy rehe har izupe paw rupi wà, wexak kar wanuwihaw wà no, wexak kar tuwihaw wamaꞌe hekuzar katu maꞌe teteaꞌu wà no.
— Amono putar ꞌaw teko paw newe ihe wà nehe, aze erezeamumew heruwa rupi nehe, hemuwete katu pà nehe, nezar romo hemuigo kar pà nehe, iꞌi izupe.
Uzeꞌeg Zezuz izupe.iꞌi izupe.
Naꞌe Zurupari oho aꞌe wi kury. Tupàn heko haw pe har ur aꞌe pe ipyr wà, ipytywàgatu pà wà, hehe uzekaiw pà wà.
Zezuz uzypyrog umaꞌereko haw iapo pà aꞌe kuryTuwihaw umunehew kar Zuàw aꞌe ꞌar mehe aꞌe kury. Teko umumeꞌu imunehew pawer wà Zezuz pe aꞌe wà. Henu re uhem Zezuz oho aꞌe ywy wi aꞌe kury. Wata oho Karirez ywy kutyr kury.
Nupyta kwaw Nazare taw pe. Oho Kapanau taw pe wiko pà kury. Karirez yryhu waz rehe tuz aꞌe taw aꞌe. Zepurom Napitari ywy rehe tuz.
Nezewe Zezuz hekon aꞌe, taꞌe Tupàn zeꞌeg imumeꞌu har kwehe arer Izai her maꞌe aꞌe xe, umumeꞌu nezewe heko àwàm aꞌe xe. Amo teko wiko Zotàw yrykawaz rehe aꞌe wà no.Zutew ꞌym teteaꞌu wiko aꞌe Karirez ywy pehegwer rehe aꞌe wà no.
Aꞌe ꞌar mehe Zezuz uzypyrog Tupàn zeꞌeg imumeꞌu pà teko wanupe aꞌe kury.— Pezemumikahy ikatu ꞌym maꞌe penemiapo kwer rehe nehe, pepytuꞌu iapo re nehe. Taꞌe uhem eteaꞌi Tupàn pureruzeꞌegaw aꞌe kury xe, naꞌiàrew kwaw tur àwàm aꞌe, iꞌi oho iko purupe.
Zezuz wenoz ipira pyhykar uzeupe wemimuꞌe romo wamuigo kar pà aꞌe wà kuryAmo ꞌar mehe Zezuz wata oho iko Karirez yryhu iwyr aꞌe. Wexak mokoz awa aꞌe pe aꞌe wà. Ximàw Pet awa ipy her romo aꞌe. Anere tywyr her romo aꞌe no.Omomor kyhapari oho waiko ꞌy rupi wà, ipira pyhyk pà wà. Taꞌe ipira pyhykar romo wanekon aꞌe wà xe.
Uzeꞌeg Zezuz wà wanupe aꞌe kury.— Pezur herupi nehe ty wà. Ko ꞌar rehe, ipira pyhykar romo peiko pe. Pezur herupi nehe, aꞌe mehe apumuigo kar putar teko wamuzeruzar kar har romo ihe nehe, iꞌi wanupe.
Aꞌe ꞌar mehe we wezar ukyhapari wà. Oho Zezuz hupi wà.
Noho tete kwaw wà. Wexak amo mokoz ipira pyhykar aꞌe pe wà no. Kanu pupe wanuz wà, u rehe we wà. Zepetew wanu her romo aꞌe. Xiak tykyꞌyr her romo aꞌe. Zuàw tywyr her romo aꞌe. Uzapokatu ukyhapari waiko ukanu pupe wà. Zezuz uhapukaz wanupe. — Pezur herupi nehe ty wà, iꞌi wanupe.
Aꞌe ꞌar mehe we uhem wà aꞌe wi wà, kanuhu hezar pà wà, u hezar pà wà no. Oho Zezuz hupi hemiruzeꞌeg romo wiko pà wà.
Zezuz upurumuꞌe iko kury. Upurumukatu noWata Zezuz oho iko Karirez ywy rehe aꞌe kury. Upurumuꞌe oho iko zemonoꞌogaw nàn no, Tupàn pureruzeꞌegaw imumeꞌu pà no, teko imaꞌeahy maꞌe wamukatu pà no, maꞌerahy paw imuhem kar pà no.
Teko umumeꞌu hemiapo kwer oho Xir ywy rehe har nànàn aꞌe wà no. Aꞌe rupi aꞌe ywy rehe har werur imaꞌeahy maꞌe ipyr aꞌe wà no, wyzài imaꞌeahy haw hereko har wanerur pà ipyr aꞌe wà no. Werur tekwe ikatu ꞌym maꞌe hereko har aꞌe wà no, werur uryryryryz maꞌe aꞌe wà no, werur ipàri maꞌe aꞌe wà no. Paw rupi katete umukatu aꞌe wà.
Teko teteaꞌu oho haikweromo wà. Karirez ywy rehe har wà, Teztaw ywy rehe har wà no, Zeruzarez tawhu pe har wà no, Zutez ywy rehe har wà no, Zotàw yrykawaz pehegwer rehe har wà no. Paw rupi katete oho haikweromo wà.
Zezuz upurumuꞌe iko ywytyr rehe aꞌe kuryZezuz wexak aꞌe teko teteaꞌu aꞌe wà. Aꞌe rupi uzeupir oho ywytyr rehe kury. Wapyk aꞌe pe. Hemimuꞌe uzemonoꞌog huwake wà.
Uzypyrog wamuꞌe pà. Naꞌaw izeꞌeg xe aꞌe kury.
Taꞌe wiko putar Tupàn hemiruzeꞌeg romo aꞌe nehe xe.
Teko wemiapo kwer ikatu ꞌym maꞌe rehe uzaiꞌo maꞌe aꞌe nehe,Tupàn upytywà putar aꞌe teko aꞌe nehe, imurywete kar pà aꞌe nehe.
Teko ikàg ꞌym maꞌe hurywete putar aꞌe nehe,taꞌe upyhyk putar Tupàn hemimur ràm aꞌe nehe xe, upyhyk putar hemimumeꞌu kwer aꞌe nehe xe.
Aze teko ipureruzar wer Tupàn rehe azeharomoete aꞌe nehe, aze ipurapo wer tuwe ikatu maꞌe rehe aꞌe nehe,hurywete putar aꞌe nehe, taꞌe Tupàn umurywete kar putar tuwe aꞌe teko aꞌe nehe xe.
Aze teko upurupuhareko katu iko aꞌe nehe, hurywete putar aꞌe nehe,taꞌe Tupàn upuhareko putar aꞌe teko aꞌe nehe no xe, hehe uzepyk ꞌym pà aꞌe nehe no xe. Heharaz putar hemiapo kwer ikatu ꞌym maꞌe wi aꞌe nehe.
Aze teko ipurapo wer tuwe xo ikatuahy maꞌe rehe azeharomoete aꞌe nehe, Tupàn imurywete kar pà aꞌe nehe, hurywete putar aꞌe nehe,taꞌe wexak putar Tupàn aꞌe nehe xe.
Aze amo teko uzàmàtyryꞌym amo teko aꞌe wà nehe, aze amo ae teko uzeꞌeg oho wanupe nehe, wamupytuꞌu kar pà wàmàtyryꞌym ire nehe, aꞌe mehe wamupytuꞌu kar har hurywete putar aꞌe nehe,taꞌe — Heraꞌyr, iꞌi putar Tupàn izupe aꞌe nehe xe.
Aze teko uzeꞌeg zemueteahy penehe wà nehe, aze upuraraw kar maꞌerahy peme wà nehe, aze hemuꞌem penehe wà nehe, heremiruzeꞌeg romo peneko haw rehe wà nehe, penurywete putar nehe.
Penurywete nehe ty wà, taꞌe Tupàn omonokatu hekuzar ikatuahy maꞌe peme aꞌe xe, ywate aꞌe xe. Kwehe mehe teko uzapo agwer ikatu ꞌym maꞌe Tupàn zeꞌeg imumeꞌu har wanupe aꞌe wà, wanehe uzeꞌeg zemueteahy pà aꞌe wà, maꞌerahy ipuraraw kar pà wanupe aꞌe wà no. Hemuꞌem wanehe aꞌe wà.
Uzeꞌeg xa rehe tatainy rehe aꞌe kuryUzeꞌeg wiwi Zezuz wemimuꞌe wanupe.— Peiko xa ài teko nànàn pe. Aze ximono xa temiꞌu inuromo, hete katu zanewe. Nezewegatete aze peiko teko wainuromo ikatu maꞌe iapo pà nehe, aꞌe teko ukwaw putar Tupàn ikatu haw aꞌe wà nehe no. Aze heta ywy xa inuromo nehe, naꞌikatu kwaw temiꞌu inuromo imono haw nehe. Ni amo nupuner kwaw hete katu haw imuzewyr kar haw rehe izupe wà nehe. Taꞌe iaiw aꞌe nehe xe, aꞌe rupi teko weityk putar wà nehe, hehe upyrog pà wà nehe. Nezewegatete aze pezapo wi wi ikatu ꞌym maꞌe peho peiko nehe, Tupàn uzepyk putar penehe aꞌe nehe no.
Peiko tatainy ài teko ywy rehe har nànàn pe. Aze teko uzapo taw ywytyr apyr aꞌe wà nehe, nupuner kwaw aꞌe taw imimaw rehe aꞌe re aꞌe wà nehe. Nezewegatete aze peiko heremiruzeꞌeg romo nehe, teko umeꞌegatu putar penemiapo kwer rehe aꞌe wà nehe. Aze amo umunyk tatainy nehe, nomono kwaw kawaw iwy pe nehe. Omono putar ywate nehe. Aꞌe rupi uhyape katu putar aꞌe pe nehe. Teko aꞌe pe har paw rupi aꞌe wà nehe, upuner putar maꞌe hexakaw rehe aꞌe wà nehe. Nezewegatete pe no ty wà. Tatainy uhyape katu maꞌe ài peiko teko wanupe. Nezewegatete pezapo ikatuahy maꞌe peho peiko teko wanupe nehe no. Aꞌe rupi wexak putar penemiapo kwer ikatuahy maꞌe aꞌe wà nehe. Nezewe mehe umumeꞌu putar penu ywate har ikatu haw aꞌe wà nehe no.
Uzeꞌeg zeꞌeg kwehe arer rehe aꞌe kuryUzeꞌeg wiwi Zezuz wemimuꞌe wanupe.— Nazur kwaw ywy rehe zeꞌeg Moizez pe imur pyrer imunàn pà ihe, nazur kwaw amogwer Tupàn zeꞌeg imumeꞌu har wazeꞌeg imunàn pà ihe. Nan. — Peruzar zo wazeꞌeg nehe, naꞌe kwaw teko wanupe ihe. Aruzar tuwe aꞌe zeꞌeg teko ihe. Kwehe mehe umumeꞌu heremiapo ràm aꞌe wà, hereko àwàm aꞌe wà. Azur aꞌe maꞌe iapo pà paw rupi katete ihe kury, wazeꞌeg rupi katete ihe kury.
Pemaꞌenukwaw ko hezeꞌeg rehe nehe ty wà. Amo ꞌar mehe ywak ukàzym putar aꞌe nehe, ywy ukàzym putar aꞌe nehe no. Aꞌe zeꞌeg kwehe arer nukàzym pixik kwaw aꞌe nehe. — Peneharaz Moizez zeꞌeg wi nehe, hezeꞌeg imumeꞌu har izeꞌeg wi nehe, niꞌi kwaw Tupàn purupe aꞌe nehe. — Pemaꞌenukwaw aꞌe zeꞌeg kwehe arer rehe pitàitàigatu nehe, iꞌi iko purupe aꞌe. Taꞌe azapo putar wanemimumeꞌu kwer paw rupi katete ihe nehe xe, taꞌe aruzar aꞌe zeꞌeg ihe no xe.
Aze awa nezewe iꞌi aꞌe nehe. — Aruzar zeꞌeg kwehe arer tekoko paw rupi ihe. Xo pitài zeꞌeg kwehe arer zo azuhaw putar ihe nehe, aze iꞌi uzeupe nehe, naꞌikatu kwaw Tupàn pe nezewe mehe nehe. — Peruzar zo ko zeꞌeg kwehe arer nehe ty wà, aze iꞌi amogwer wanupe nehe, aꞌe mehe Tupàn uzeꞌeg putar aꞌe awa pe nehe. — Nereiko kwaw heremiruzeꞌeg waneruzeꞌegar romo nehe, iꞌi putar izupe nehe. Aze awa weruzar aꞌe zeꞌeg kwehe arer paw rupi katete aꞌe nehe, ikatu putar Tupàn pe aꞌe nehe.— Peruzar zeꞌeg kwehe arer paw rupi katete nehe, aze iꞌi amogwer wanupe nehe, aꞌe mehe Tupàn uzeꞌeg putar izupe nehe. — Ereiko heremiruzeꞌeg waneruzeꞌegar romo ne, iꞌi putar izupe nehe.
Zeꞌeg kwehe arer rehe upurumuꞌe maꞌe aꞌe wà, aꞌe zeꞌeg kwehe arer kwaw par parizew her maꞌe aꞌe wà no, weruzar aꞌe zeꞌeg waiko aꞌe wà. Aze peruzar weraꞌu aꞌe zeꞌeg nehe, aꞌe zeꞌeg kwaw par wanuwi nehe, peiko putar Tupàn hemiruzeꞌeg romo nehe. Aze naperuzar weraꞌu kwaw wanuwi nehe, napeiko kwaw Tupàn hemiruzeꞌeg romo nehe.
Zezuz upurumuꞌe wikwahy maꞌe wanehe aꞌe kury— Peinu peipy wanupe zeꞌeg kwehe arer imumeꞌu pyrer pe kury. Nezewe iꞌi aꞌe.— Pepuruzuka zo nehe. Aze awa uzuka amo aꞌe nehe, tuwihaw werur kar putar uwa rupi nehe, iꞌi aꞌe zeꞌeg. Aꞌe peme ihe kury. — Aze awa wikwahy wywyr pe nehe, — Maꞌe kwaw ꞌymar romo ereiko ne, aze iꞌi izupe nehe, — Ikatu ꞌym maꞌe romo ereiko ne, aze iꞌi izupe nehe Tupàn omono kar putar nezewe uzeꞌeg maꞌe kwer tatahu pe aꞌe nehe.
Aze ereraha maꞌe Tupàn hàpuz me nehe, imono e pà izupe nehe, àràpuhàràn zuka haw ꞌaromo imono pà nehe, aze aꞌe ꞌar mehe nemaꞌenukwaw nerywyr pe ikatu ꞌym maꞌe neremiapo kwer rehe nehe, aꞌe mehe ezar neremimono e ràm aꞌe pe àràpuhàràn zuka haw henataromo nehe. Eraha nerurywete haw nerywyr hexak pà nehe. Emumeꞌu neremiapo kwer izupe nehe, — Naꞌikatu kwaw newe heremiapo kwer ihe, azemumikahy heremiapo kwer rehe ihe, nereharaz izuwi nehe, ere izupe nehe. Aꞌe re nehe, ezewyr Tupàn hàpuzuhu pe nehe, aꞌe maꞌe imono e pà izupe nehe.
Aze awa ipureraha wer nerehe tuwihaw huwa rupi nehe, neremiapo kwer imumeꞌu pà izupe nehe, ezemyrypar aꞌe awa rehe nehe, tuwihaw huwa rupi peho ꞌym mehe we nehe. Aze pehem peho huwa rupi nehe, tuwihaw nemono putar zauxiapekwer wanupe nehe. Nemunehew kar putar aꞌe wà nehe.
Erepyta putar aꞌe zemunehew paw pe nehe. Xo imekuzar pawire zo nemuhem kar putar aꞌe wi wà nehe.
Uzeꞌeg amo ikatu ꞌym maꞌe iapo haw rehe aꞌe kuryUzeꞌeg wiwi Zezuz wemimuꞌe wanupe.— Peho zo penemireko ꞌym wapuhe nehe, peho zo pemen ꞌym wapuhe nehe, iꞌi Tupàn zeꞌeg kwehe arer pape rehe imuapyk pyrer.
Amo ae maꞌe amumeꞌu putar peme ihe nehe kury. — Aze awa umeꞌe kuzà rehe nehe, iputar pà nehe, iputar haw nuzawy kwaw ipuhe iho haw Tupàn pe aꞌe. Aze ruꞌu uker ipuhe, aze ruꞌu iker wer ipuhe. Zuawygatu Tupàn pe. Naꞌikatu kwaw izupe.
Aze nereha uzapo kar ikatu ꞌym maꞌe newe nehe, ezoꞌok heityk pà nehe. Tupàn pyr pitài nereha heraha haw ikatu weraꞌu, tatahu pe mokoz nereha heraha haw wi aꞌe nehe.
Aze erezapo ikatu ꞌym maꞌe nepo awyze har pupe nehe, emonohok heityk pà nehe. Tupàn pe pitài nepo heraha haw ikatu weraꞌu tatahu pe mokoz nepo heraha haw wi nehe.
Zezuz uzeꞌeg awa wemireko wi upuir maꞌe rehe aꞌe kuryUzeꞌeg wiwi Zezuz wemimuꞌe wanupe.— Nezewe iꞌi zeꞌeg kwehe arer pape rehe imuapyk pyrer aꞌe. — Aze awa ipuir wer wemireko wi nehe, tuwe umuapyk uzeꞌeg pape rehe nehe. — Apuir kwez newi kury, tuwe iꞌi izupe nehe, iꞌi zeꞌeg kwehe arer aꞌe. Ihe zo ihe, amo ae zeꞌeg amumeꞌu putar peme ihe kury. — Aze awa upuir e wemireko wi nehe, aze aꞌe ꞌym mehe hemireko noho kwaw amo ae awa puhe umen ꞌym puhe nehe, aꞌe mehe naꞌikatu kwaw izuwi ipuir haw nehe, Tupàn pe nehe. Taꞌe aze upuir izuwi nehe xe, hemireko kwer imen wi putar ruꞌu aꞌe nehe. Aze aꞌe kuzà imen wi nehe, imen ipy imàno ꞌym mehe we nehe, naꞌikatu kwaw nezewe haw Tupàn pe nehe. Aꞌe kuzà uzapo putar ikatu ꞌym maꞌe Tupàn huwa rupi nezewe mehe aꞌe nehe. Imen ipyahu maꞌe aꞌe nehe no, uzapo ikatu ꞌym maꞌe Tupàn huwa rupi nezewe mehe aꞌe nehe no.
— Pemumeꞌu ahyahy zo penemiapo ràm nehe, iꞌi Zezuz purupe kuryUzeꞌeg wiwi Zezuz wemimuꞌe wanupe.— Aze eremumeꞌuahy neremiapo ràm nehe, emuaze tuwe nezeꞌeg awer nehe, ezapo tuwe neremimumeꞌu kwer nehe, iꞌi zeꞌeg kwehe arer zaneipy wanupe. Ihe amo ae zeꞌeg amumeꞌu putar peme ihe kury. — Pemumeꞌuahy zo penemiapo ràm Tupàn huwa rupi nehe. — Azapo putar tuwe aꞌe heremimumeꞌu kwer ihe nehe. Tuwe ywak wenu katu ko hezeꞌeg aꞌe nehe, peze zo nehe. Taꞌe Tupàn henaw hin ywak rehe aꞌe xe. — Azapo putar tuwe aꞌe heremimumeꞌu kwer ihe nehe. Tuwe ywy wenu katu ko hezeꞌeg aꞌe nehe, peze zo nehe. Taꞌe ywy aꞌe xe, nuzawy kwaw Tupàn ipy hupaw aꞌe xe. — Azapo putar tuwe heremimumeꞌu kwer ihe nehe. Tuwe Zeruzarez wenu katu ko hezeꞌeg aꞌe nehe, peze zo nehe. Taꞌe Zaneruwihawete ikàg maꞌe aꞌe xe, wiko putar Zeruzarez tawhu pe aꞌe nehe xe. — Azapo putar tuwe aꞌe heremimumeꞌu kwer ihe nehe. Aze nazapo kwaw nehe, tuwe heakagok wà nehe, peze zo nehe, taꞌe Tupàn uzapo peàkàg aꞌe xe. Napepuner kwaw ni pitài peꞌaw imuxig kar haw rehe. Napepuner kwaw imupihunaw rehe.
Xo nezewe zutykaꞌi pezeꞌeg nehe. — Azapo putar ihe nehe, peze nehe. — Nazapo kwaw ihe nehe, peze nehe. Aze amo ae zeꞌeg rupi pemumeꞌu ahyahy penemiapo ràm nehe, Zurupari pemuzeꞌeg kar har romo hekon putar aꞌe mehe aꞌe nehe.
Uzeꞌeg purehe zepykaw rehe aꞌe kuryUzeꞌeg wiwi Zezuz wemimuꞌe wanupe.— Aipo peinu hezeꞌeg pe. Nezewe iꞌi zeꞌeg kwehe arer pape rehe imuapyk pyrer aꞌe.— Aze awa oꞌokahy amo awa heha izuwi nehe, tuwe pezoꞌok aꞌe awa heha izuwi nehe no. Aze awa oꞌokahy amo awa hàz izuwi nehe, tuwe pezoꞌok hàz izuwi nehe no, iꞌi zeꞌeg kwehe arer aꞌe. Amo zeꞌeg amumeꞌu putar tuwe peme ihe nehe kury. — Aze awa uzapo ikatu ꞌym maꞌe newe nehe, ezepyk zo hehe nehe. Aze awa ukwar neretuape neawyze har rehe nehe, eruwak neretuape neahur rehe har imukwar kar pà hehe nehe no, aꞌe peme ihe kury.
Aze teko nereraha tuwihaw huwa rupi nehe, nekamir henoz pà izupe nehe, tuwe weraha nekamir inugwer nehe no.
Aze zauxiapekwer weraha kar maꞌe wahyhaw rupi newe nehe, — Eraha pitài kirom heraha pà nehe, aze iꞌi newe nehe, eraha mokoz kirom izupe nehe.
Aze teko wenoz maꞌe newe nehe, emono izupe nehe. — Emur ihewe nehe, pyhewe amuzewyr kar putar newe ihe nehe, aze iꞌi newe nehe, emono izupe nehe.
— Pezamutar katu peàmàtyryꞌymar pe wà nehe, iꞌi Zezuz aꞌe kuryUzeꞌeg wiwi Zezuz wemimuꞌe wanupe.— Pezamutar katu pemyrypar pe wà nehe, napeakatuwawahy kwaw peàmàtyryꞌymar wanehe nehe, iꞌi zeꞌeg kwehe arer. Amo ae zeꞌeg amumeꞌu putar peme ihe nehe kury. — Pezamutar katu peàmàtyryꞌymar pe wà nehe. Aze teko upuraraw kar maꞌerahy peme wà nehe, ikatuahy maꞌe penoz Tupàn pe nehe. — Emur ikatuahy maꞌe kwez teko wanupe nehe, Tupàn, peze izupe nehe.
Aꞌe rupi peiko putar heru ywate har taꞌyr romo nehe. Taꞌe umuhyape katu kar kwarahy aꞌe xe, ikatu maꞌe iapo har wanehe aꞌe xe, ikatu ꞌym maꞌe iapo har wanehe aꞌe no. Umugyr kar àmàn ikatu maꞌe iapo har wanupe aꞌe, ikatu ꞌym maꞌe iapo har wanupe aꞌe no.
Aze erezamutar katu xo neamutar katu har ne wà nehe, màràzàwe tuwe Tupàn uzapo putar ikatu maꞌe newe nehe. Te maꞌe rehe imunar maꞌe uzamutar katu umyrypar aꞌe wà.
Aze pezeꞌegatu xo pemyrypar wanupe nehe, peiko amogwer wazàwe Tupàn huwa rupi nehe. Te Tupàn imuwete katu ꞌymar nezewe uzapo uzeupe aꞌe wà. Uzeꞌeg xo umyrypar wanupe wà.
Tupàn penu aꞌe, ikatuahy maꞌe romo hekon aꞌe. Nuzapo pixik kwaw ikatu ꞌym maꞌe aꞌe. Peiko izàwe nehe.
Uzeꞌeg purupuhareko haw rehe aꞌe kuryNaꞌe Zezuz umumeꞌu amo ae maꞌe wemimuꞌe wanupe aꞌe kury.— Aze pezapo maꞌe Tupàn imuwete katu pà nehe, pezapo zo katu pe teko wanuwa rupi nehe, pekatu haw hexak kar pà wanupe nehe.— Amono e putar temetarer maꞌe hereko ꞌymar wanupe ihe nehe, teko wanuwa rupi ihe nehe. Aꞌe rupi teko uzeꞌegatu putar herehe aꞌe wà nehe, peze zo nehe. — Akwaw katu Tupàn pe hezeꞌegaw ihe, aꞌe rupi azeꞌeg putar izupe teko wanuwa rupi ihe nehe. Aꞌe rupi teko uzeꞌegatu putar herehe aꞌe wà nehe, peze zo nehe.— Azekwaku putar hemaiꞌu ꞌym pà teko wanuwa rupi nehe, hemaꞌuhez haw hexak kar pà wanupe nehe, aꞌe rupi uzeꞌegatu putar herehe aꞌe wà nehe, peze zo nehe. Taꞌe aze pezeꞌeg nezewe nehe, Tupàn numur kwaw ikatu maꞌe peme nehe, hekuzaromo nehe.
Aze eremono e maꞌe maꞌe hereko ꞌymar pe nehe, emumeꞌu zo neremimono kwer teko wanupe nehe. Amo teko nezewe uzapo aꞌe wà. Umumeꞌu wemiapo kwer teko wanupe wà, taw mytepe wà, zemonoꞌogaw pe wà no. Aꞌe rupi— Kwa, ikatuahy aꞌe, taꞌe omono e maꞌe amo pe aꞌe xe, iꞌi teko izupe wà. Azeharomoete hezeꞌeg ihe. Aꞌe awa upyhyk wemiapo kwer hekuzar kwez aꞌe wà, taꞌe wenu uzehe wazeꞌegatu haw aꞌe wà xe. Tupàn nomono kwaw amo ae maꞌe wanupe aꞌe nehe.
Aze erepytywà amo nehe, emumeꞌu zo amo pe nehe, nerehe imuzeꞌegatu kar pà nehe. Emumeꞌu zo nemyrypar pe nehe.
Ne zutykaꞌi ekwaw aꞌe maꞌe nehe. Aꞌe mehe neru ywate har wexak putar aꞌe nehe, umur putar ikatuahy maꞌe newe hekuzaromo aꞌe nehe no.
Uzeꞌeg Tupàn pe zanezeꞌegaw rehe aꞌe kuryUzeꞌeg wiwi Zezuz wemimuꞌe wanupe.— Amo teko xe har nuzapo kwaw wemimumeꞌu kwer aꞌe wà. — Aiko Tupàn heruzar har romo ihe, iꞌi muaꞌu wà. Uzapo ikatu ꞌym maꞌe oho waiko wà. Hemuꞌem maꞌe romo wanekon wà. Uꞌàm zemonoꞌogaw pe wà, taw mytepe wà, Tupàn pe uzeꞌeg pà wà. Aꞌe rupi teko paw wexak putar wazeꞌeg mehe wà nehe, uzeꞌegatu putar wanehe wà nehe. Azeharomoete ko hezeꞌeg ihe. Upyhyk wemiapo kwer hekuzar kwez aꞌe wà, paw rupi aꞌe wà. Taꞌe wenu uzehe wazeꞌegatu haw aꞌe wà xe. Peiko zo wazàwe nehe.
Aze erezeꞌeg Tupàn pe nehe, eho neràpuz me nehe, ewàpytym uken nehe no. Aꞌe mehe ezeꞌeg neru ywate har pe nehe. Hexak pyr ꞌym romo hekon aꞌe. Wexak putar neremiapo kwer ikatu maꞌe imim pyrer aꞌe nehe. Umur putar hekuzar newe aꞌe nehe no.
Aze erezeꞌeg Tupàn pe nehe, ezeꞌeg teteaꞌu e zo izupe nehe, taꞌe Tupàn aꞌuaꞌu wanupe uzeꞌeg maꞌe nezewe wanekon aꞌe wà xe. Uzeꞌeg teteaꞌu e wanupe wà. — Aze zazeꞌezeꞌeg teteaꞌu tupàn aꞌuaꞌu wanupe nehe, wenu putar zanezeꞌeg aꞌe wà nehe, iꞌi muaꞌu zepe uzeupeupe wà. Peiko zo wazàwe nehe. Aze pixikaꞌi pezeꞌegaw izupe nehe, wenu putar nehe.
Peiko zo aꞌe teko wazàwe nehe, taꞌe penu ukwaw penemimutar aꞌe xe, pezeꞌeg ꞌym mehe we aꞌe xe.
Aze pezeꞌeg izupe nehe, pezeꞌeg nezewe nehe.Ureru ywate har,Tuwe teko paw umuwete katu nerer wà nehe,Nerer ikatuahy maꞌe wà nehe.
Tuwe teko paw wiko neremiruzeꞌeg romo wà nehe.Taꞌe wanuwihawete romo ereiko ne xe.Nereko haw pe har uzapo neremiapo putar haw aꞌe wà.Tuwe ywy rehe har uzapo neremiapo putar haw aꞌe wà nehe no.
Kutàri emur ureremiꞌu urewe nehe.
Urereharaz amogwer wanemiapo kwer ikatu ꞌym maꞌe wi ure.Nezewegatete, emunàn ureremiapo kwer ikatu ꞌym maꞌe nehe no, izuwi nereharaz pà nehe no.
— Aze amo uzapo ikatu ꞌym maꞌe newe nehe, aze aꞌe re nereharaz hemiapo kwer wi nehe, aꞌe mehe neru ywate har heharaz putar neremiapo kwer ikatu ꞌym maꞌe wi aꞌe nehe no.
Aze nanereharaz kwaw hemiapo kwer wi nehe, aꞌe mehe neru ywate har naheharaz kwaw neremiapo kwer wi aꞌe nehe no.
Uzeꞌeg maiꞌu ꞌymaw rehe zekwaku haw rehe aꞌe kuryUzeꞌeg wiwi Zezuz wemimuꞌe wanupe.— Aze erezekwaku nemaiꞌu ꞌym pà Tupàn imuwete katu pà nehe, peata zo aꞌe uzemumikahy muaꞌu maꞌe ài nehe. Taꞌe aꞌe uzekwaku muaꞌu maꞌe aꞌe wà xe, wata oho waiko imaꞌuhez maꞌe ài aꞌe wà xe. Aꞌe rupi teko paw ukwaw wamaiꞌu ꞌymaw wà. Aꞌe rupi, — Kwa, uzekwaku tuwe aꞌe wà, aꞌe rupi ikatuahy Tupàn pe aꞌe wà, iꞌi teko wanupe wà. Pezekwaku zo nezewe teko pezehe wamuzeꞌegatu kar pà nehe. Azeharomoete ko hezeꞌeg ihe. Upyhyk hekuzar kwez aꞌe wà. Taꞌe wenu uzehe wazeꞌegatu haw aꞌe wà xe.
Aze erezekwaku nemaiꞌu ꞌym pà nehe, ezewaewaez nehe, emuguz neꞌaw nehe no. Aꞌe rupi amogwer nukwaw kwaw nemaiꞌu ꞌymaw aꞌe wà nehe. Tupàn neru aꞌe zutykaꞌi ukwaw putar aꞌe nehe. Hexak pyr ꞌym romo hekon aꞌe. Wexak putar neremiapo kwer ikatu maꞌe uzeàmim maꞌe aꞌe nehe. Omono putar hekuzar newe nehe no.
Uzeꞌeg temetarer rehe aꞌe kuryUzeꞌeg wiwi Zezuz wemimuꞌe wanupe.— Pemonoꞌogatu zo temetarer teteaꞌu pezeupe ko ywy rehe har nehe. Taꞌe hahok, hepuxipuxi kwer no, umuaiw putar aꞌe nehe xe. Awa wixe putar neràpuz me nehe, neremetarer rehe nemaꞌe rehe imunar pà nehe.
Pemeꞌeg pemaꞌe kurer nehe. Pemono hekuzarer peho maꞌe hereko ꞌymar wanupe nehe. Aze pemono wanupe nehe, pereko putar maꞌe teteaꞌu ywate nehe. Pemaꞌe ywate har nukàzym kwaw nehe. Nupaw pixik kwaw nehe. Naheta kwaw maꞌe rehe imunar maꞌe aꞌe pe wà nehe. Aꞌe rupi ni amo naꞌimunar kwaw hehe wà nehe. Naheta kwaw hahok aꞌe pe nehe. Aꞌe rupi hahok nuꞌu kwaw pemaꞌe nehe no.
Aze pemaꞌe xe tuz nehe, tuweharupi pemaꞌenukwaw putar hehe nehe. Aze pemaꞌe ywak rehe tuz nehe, pemaꞌenukwaw putar Tupàn rehe nehe, taꞌe aꞌe wiko aꞌe pe aꞌe no xe.
Uzeꞌeg zanereha rehe aꞌe kuryUzeꞌeg wiwi Zezuz wemimuꞌe wanupe.— Zanereha nuzawy kwaw tatainy zaneretekwer pe. Zanereha ikatuahy maꞌe hexakaw rehe, zaneretekwer paw rupi aꞌe nehe, wiko putar tatainy haw pe nehe. Aze nanerehàpyhà kwaw nehe, nerexak kwaw maꞌe nehe. Ereata putar ipytunaw rupi nehe. Ipytunaw rupi neho haw aꞌe nehe, nuzawy kwaw ikatu ꞌym maꞌe rehe nereko haw aꞌe nehe. Pezapo zo ikatu ꞌym maꞌe nehe. Peata peho tatainy rupi nehe.
Uzeꞌeg wi temetarer rehe aꞌe kuryUzeꞌeg wiwi Zezuz wemimuꞌe wanupe. — Awa nupuner kwaw mokoz awa hemiruzeꞌeg romo weko haw rehe aꞌe. Uzamutar katu putar uzarete aꞌe nehe. Naꞌiakatuwawahy kwaw inugwer rehe nehe. Weruzar putar uzar nehe, nuzekaiw kwaw inugwer rehe nehe. Aze neremetarer nezar romo hekon nehe, Tupàn nuiko kwaw nezar romo nehe. Aze Tupàn nezar romo hekon nehe, neremetarer nuiko kwaw nezar romo nehe.
Aꞌe rupi nezewe azeꞌeg peme ihe kury.— Maꞌe aꞌu putar nehe. Naheta kwaw temiꞌu ihewe nehe, peze zo nehe. — Maꞌe amunehew putar nehe. Naheta kwaw maꞌe ihewe nehe, peze zo nehe.Taꞌe nazaiko kwaw temiꞌu iꞌu haw rehe zutykaꞌi xe. Zanereko haw ikatu weraꞌu zaneremiꞌu wi aꞌe. Zaneretekwer ikatu weraꞌu zanekamir wi.
Pemeꞌe wiràmiri wanehe nehe. Nutym kwaw maꞌeàꞌyz aꞌe wà. Nopoꞌo kwaw maꞌeꞌa kwer wà. Nomonokatu kwaw wemiꞌu ràm wàpuz me wà. Penu ywate har uzekaiw katu wanehe aꞌe. Pekatu weraꞌu Tupàn pe wiràmiri wanuwi.
Aze pezeputupykahy peneko haw rehe nehe, napekwaw kwaw tuwe kutàri pemàno ꞌymaw. — Nàmàno kwaw kutàri, napepuner kwaw peze haw rehe.
Màràzàwe tuwe pezeputupykahy pekamir ꞌymaw rehe. Pemeꞌe maꞌeputyr rehe nehe. Numaꞌereko kwaw wà. Nuzapo kwaw ukamir uzeupe. Nuzapo kwaw wopoz uzeupe wà.
Pemaꞌenukwaw Xàrumàw heko awer rehe. Hemetarer katu weraꞌu maꞌe romo hekon aꞌe. Nuwereko kwaw ukamir ipuràg eteahy maꞌe agwer maꞌeputyr ài aꞌe. Maꞌe putyr ipuràg eteahy weraꞌu ikamir wi aꞌe.
Tupàn uzekaiw katu kaꞌakyr rehe aꞌe, imupuràg eteahy pà imuputyr kar pà aꞌe. Kutàri hezuz. Ikuꞌegwepe ximonohok tata pupe heityk pà nehe. Tupàn uzekaiw kaꞌakyr rehe aꞌe. Aipo nuzekaiw kwaw penehe nehe, pemaꞌe ràm imono pà peme nehe. Napezeruzar katu kwaw hehe pe.
Aꞌe rupi amumeꞌu putar ko maꞌe peme kury. — Pemaꞌenukwawahy zo pemaꞌe rehe nehe, aꞌe peme kury. — Maꞌe aꞌu putar nehe, maꞌe amunehew putar nehe, peze zo nehe, aꞌe peme kury. — Naheta kwaw temiꞌu ihewe nehe, naheta kwaw kamir ihewe nehe, peze zo nehe. Tupàn rehe uzeruzar ꞌym maꞌe imaꞌenukwawahy agwer maꞌe rehe tuweharupi aꞌe wà. Naheta kwaw agwer maꞌe peme. Nuhyk kwaw peme. Penu ywate har ukwaw aꞌe maꞌe ihyk ꞌymaw aꞌe.
Ezapo Tupàn hemiapo putar haw ràgypy ko ywy rehe har maꞌe wi nehe. Aꞌe re Tupàn umur putar amo maꞌe paw rupi newe nehe kury.
Pemaꞌenukwaw zo pyhewe uzeapo maꞌe ràm rehe nehe. Taꞌe ikatu ꞌym maꞌe kutàri uzeapo maꞌe ràm aꞌe nehe xe, uhyk putar peme aꞌe nehe xe.
— Pemumeꞌu e zo amogwer wanemiapo kwer nehe, iꞌi Zezuz aꞌe kuryNaꞌe Zezuz umumeꞌu amo ae maꞌe wemimuꞌe wanupe aꞌe kury.— Aze amo teko uzapo ikatu ꞌym maꞌe aꞌe nehe, emumeꞌu e zo hemiapo kwer amogwer teko wanuwa rupi nehe. Aze eremumeꞌu eho nehe, aze ikatuahy imumeꞌu haw newe nehe, aꞌe mehe nanekatu kwaw Tupàn pe nehe. Aze nerurywete imumeꞌu mehe nehe, aꞌe mehe nanekatu kwaw Tupàn pe nehe.
Tupàn umumeꞌu putar neremiapo kwer amo ꞌar mehe aꞌe nehe no. Aze pixikaꞌi neremimono amo pe nehe, aꞌe mehe pixikaꞌi Tupàn hemimur newe aꞌe nehe no. Aze uhuaꞌu neremimono amo pe nehe, aꞌe mehe uhuaꞌu putar Tupàn hemimur newe nehe no.
Erexak maꞌe kurer pixikaꞌi maꞌe nerywyr heha pe. Nerexak kwaw maꞌe kurer uhuaꞌu maꞌe nereha pe. — Anuhem putar maꞌe kurer pixikaꞌi maꞌe nereha wi ihe nehe kury, ere izupe. Màràzàwe tuwe nerenuhem kwaw maꞌe kurer uhuaꞌu maꞌe nereha wi. Ne Tupàn heruzar muaꞌu har romo ereiko ne. Ezoꞌok ywyra uhuaꞌu maꞌe nereha pe har ràgypy nehe. Xo aꞌe mehe zo erepuner maꞌe hexak katu haw rehe nehe. Aꞌe rupi erepuner aꞌe pixikaꞌi maꞌe iꞌokaw rehe nerywyr heha wi nehe.
Emono zo maꞌe Tupàn pe imono pyr zawar wanupe nehe. Eityk zo nemaꞌe hekuzar katu maꞌe tàzàhuràn wanenataromo nehe. Upyropyrog putar hehe aꞌe wà nehe. Aꞌe re uzewyr wi putar newe nexiꞌu pà wà nehe no.
— Penoz maꞌe Tupàn pe nehe, iꞌi Zezuz aꞌe kuryUzeꞌeg wiwi Zezuz wemimuꞌe wanupe.— Aze erenoz maꞌe Tupàn pe nehe, umur putar newe nehe. Aze erekar maꞌe nehe, erexak putar nehe. Aze erenoz nereixe àwàm nehe, uken uzewàpytymawok putar newe nehe. Aze awa wenoz maꞌe nehe, Tupàn omono putar izupe nehe. Aze awa wekar maꞌe nehe, wexak putar nehe. Aze awa wenoz wixe àwàm nehe, uzekenawok putar uken izupe nehe. Apuranu putar penehe kury. Aze neraꞌyr wenoz temiꞌu newe nehe, aipo eremono putar ita izupe nehe. Aze wenoz ipira newe nehe, aipo moz eremono putar izupe nehe. Napeiko kwaw ikatu maꞌe romo Tupàn ài. Nezewe rehe we pekwaw ikatuahy maꞌe imono haw penaꞌyr wanupe. Penu ywate har aꞌe, ikatuahy aꞌe. Aꞌe rupi umur tuwe putar ikatuahy weraꞌu maꞌe nehe, maꞌe henoz har wanupe nehe.
— Kwa, tuwe amo uzapo ikatuahy maꞌe ihewe nehe, ere iko nezeupe. Ezapo aꞌe maꞌe neremimutar eho iko amogwer wanupe nehe. Taꞌe Moizez zeꞌeg aꞌe xe, Tupàn zeꞌeg imumeꞌu har kwehe arer wazeꞌeg aꞌe no xe, paw rupi katete uzapo kar nezewe haw purupe aꞌe wà xe.
Uzeꞌeg uken pixikaꞌi maꞌe rehe aꞌe kuryUzeꞌeg wiwi Zezuz wemimuꞌe wanupe.— Aze heta mokoz uken aꞌe wà nehe, aze uken ipy pixikaꞌi aꞌe nehe, aze inugwer uhuaꞌu nehe, teko teteaꞌu wixe putar uken uhuaꞌu maꞌe rupi aꞌe wà nehe, taꞌe zawaiw katu waneixe haw uken pixikaꞌi maꞌe rupi aꞌe wà nehe xe. Nezewegatete teko teteaꞌu oho putar tatahu pe wà nehe, taꞌe zawaiw katu Tupàn zeꞌeg heruzar haw teko wanupe aꞌe xe.
Uken pixikaꞌi maꞌe aꞌe, nuzawy kwaw pe zawaiw katu maꞌe aꞌe. Naheta tete kwaw teko hupi wixe maꞌe aꞌe wà. Taꞌe zawaiw katu pe pixikaꞌi maꞌe hexakaw wanupe aꞌe xe. Nezewegatete teko teteaꞌu oho putar tatahu pe aꞌe wà nehe, taꞌe zawaiw katu Tupàn zeꞌeg rehe wazeruzar haw wanupe aꞌe xe.
Uzeꞌeg maꞌywaꞌyw rehe aꞌe kuryUzeꞌeg wiwi Zezuz wemimuꞌe wanupe.— Pezemupyꞌa Tupàn zeꞌeg imumeꞌu muaꞌu har wanehe nehe. Àràpuhàràn ài uzexak kar putar peme aꞌe wà nehe. Zawaruhu ài wanekon putar upyꞌa pe wà nehe.
Pekwaw putar pe wà nehe, taꞌe pexak putar wanemiapo kwer pe wà nehe xe. Zàràkàxihu ꞌyw nahezuz kwaw xu ꞌyw rehe aꞌe. Pako ꞌyw nahezuz kwaw tukumà ꞌyw rehe.
Aze maꞌywaꞌyw ikatu nehe, iꞌa katu putar nehe. Aze naꞌikatu kwaw nehe, naꞌiꞌa katu kwaw nehe. Aze maꞌywa ꞌyw ikatu nehe, iꞌa kwer ikatu putar nehe. Aze maꞌeꞌyw naꞌikatu kwaw nehe, nupuner kwaw uꞌa katu haw rehe nehe.
Aze maꞌywa ꞌyw naꞌiꞌa kwaw nehe, teko uhaw putar aꞌe wà nehe, heityk pà tata pupe aꞌe wà nehe.
Nezewegatete pekwaw putar Tupàn zeꞌeg imumeꞌu muaꞌu har pe wà nehe no, taꞌe pexak putar wanemiapo kwer pe wà nehe xe, peinu putar wazeꞌeg pe wà nehe no. Wanemiapo kwer aꞌe wà, wazeꞌeg aꞌe wà, nuzawy kwaw maꞌeꞌyw iꞌa kwer aꞌe wà. Aze xixak maꞌeꞌa kwer, xikwaw iꞌyw. Nezewegatete aze xixak teko wanemiapo kwer, aze xinu wazeꞌeg, xikwaw waneko haw.
— Napeiko pixik kwaw heremiruzeꞌeg romo pe, iꞌi putar Zezuz amo pe aꞌe neheUzeꞌeg wiwi Zezuz wemimuꞌe wanupe.— Hezar romo ereiko ne, hezar romo ereiko ne, aze awa iꞌi ihewe aꞌe nehe, aze uzapo heru ywate har hemiapo putar haw aꞌe nehe, wiko putar heremiruzeꞌeg romo aꞌe nehe. Wiko putar heru ywate har hemiruzeꞌeg romo aꞌe nehe no.— Hezar romo ereiko ne, hezar romo ereiko ne, aze awa iꞌi ihewe aꞌe nehe, aze nuzapo kwaw heru hemiapo putar haw aꞌe nehe, nuiko kwaw heremiruzeꞌeg romo aꞌe nehe, nuiko kwaw heru ywate har hemiruzeꞌeg romo aꞌe nehe no.
Aꞌe ꞌar mehe nehe, iahykaw rehe nehe, teko teteaꞌu uzeꞌeg putar wà ihewe aꞌe wà nehe. — Hezar romo ereiko ne, hezar romo ereiko ne, iꞌi muaꞌu putar ihewe wà nehe. — Urumumeꞌu Tupàn zeꞌeg oroho uruiko purupe nerer rehe ure. Urumuhem kar tekwe ikatu ꞌym maꞌe teteaꞌu puruwi ure wà no. Uruzapo purumupytuhegatu kar haw ure no. Aꞌe maꞌe paw uruzapo neremiruzeꞌeg romo urereko pà ure, iꞌi muaꞌu putar ihewe wà nehe.
Naꞌe azeꞌeg putar wanupe ihe nehe. — Napeiko pixik kwaw heremiruzeꞌeg romo. Petyryk pehem pà ihewi nehe ty wà, taꞌe ikatu ꞌym maꞌe iapo har romo peiko pe xe, aꞌe putar wanupe nehe.
Uzeꞌeg tàpuz iapo har wanehe aꞌe kuryUzeꞌeg wiwi Zezuz wemimuꞌe wanupe.— Aze awa wenu ko hezeꞌeg nehe, aze weruzar nehe, maꞌe kwaw par wàpuzapo har kwehe arer ài hekon putar nehe. Amo awa uzapo wàpuz itahu ꞌaromo aꞌe. Naꞌe ukyr àmàn teteaꞌu. Tyhu yrykaw. Ywytuaiw oho hàpuz kutyr. Nuꞌar kwaw, taꞌe itahu ꞌaromo hin aꞌe xe.
Aze awa wenu ko hezeꞌeg nehe, aze nuweruzar kwaw nehe, maꞌe kwaw ꞌymar wàpuzapo har kwehe arer ài hekon putar aꞌe nehe. Amo awa uzapo wàpuz ywyxig ꞌaromo aꞌe.
Ukyr tuwe àmàn teteaꞌu. Tyhu yrykaw. Ywytuaiw oho hàpuz rehe heityk pà kury.Wànoànog tàpuz uꞌar mehe, taꞌe uhuaꞌu aꞌe xe. Nezewegatete hezeꞌeg heruzar ꞌymar aꞌe wà nehe no, oho putar tatahu pe aꞌe wà nehe no.
Teko ipytuhegatu Zezuz zeꞌegaw rehe aꞌe wà kuryUpytuꞌu Zezuz aꞌe maꞌe imumeꞌu re aꞌe kury. Ipytuhegatu teko izeꞌeg henu mehe wà. Taꞌe nuiko kwaw zeꞌeg kwehe arer rehe purumuꞌe maꞌe ài aꞌe xe, taꞌe Tupàn zeꞌeg ikwaw katu har ài upurumuꞌe aꞌe xe.
Zezuz umukatu iperewàtà maꞌe aꞌe kuryNaꞌe wezyw Zezuz oho ywytyr wi kury. Teko teteaꞌu oho hupi wà.
Naꞌe uhem amo iperewàtà maꞌe wà huwake aꞌe kury. Uzeamumew upenàràg rehe huwa rupi. Uzeꞌeg izupe. — Hezar, iꞌi izupe. — Aze nepurumukatu wer herehe nehe, erepuner hemukatu haw rehe nehe, iꞌi izupe.
Opokok Zezuz hehe kury.— Hepurumukatu wer tuwe nerehe ty, iꞌi izupe.Aꞌe ꞌar mehe we iperewàtà naꞌarewahy ikatu izuwi.
Naꞌe uzeꞌeg Zezuz izupe. — Ezeapyaka katu hezeꞌeg rehe nehe kury, eruzar hezeꞌeg nehe kury, iꞌi izupe. — Emumeꞌu zo nemukatu awer amo pe nehe. Eho naꞌarewahy xaxeto huwa rupi nehe kury. Ezexak kar izupe nehe, emumeꞌu nemukatu awer izupe nehe. — Nekatuahy kury pa, iꞌi putar newe aꞌe nehe. Aꞌe re emono maꞌe Tupàn pe nehe, nemukatu awer hekuzaromo nehe, Moizez zeꞌeg kwehe arer heruzar pà nehe. Nezewe haw iapo mehe erexak kar putar nemukatu awer teko wanupe nehe. Ukwaw putar nemukatu awer aꞌe wà nehe, iꞌi izupe.
Zezuz umukatu umaꞌereko maꞌe aꞌe kuryNaꞌe Zezuz wixe oho Kapanau taw pe aꞌe kury. Taw pe uhem mehe uwàxi zauxiapekwer wanuwihaw aꞌe pe taw mytepe aꞌe kury. Uzeꞌeg Zezuz pe aꞌe. — Hezar, iꞌi izupe. — Amo heràpuz me umaꞌereko maꞌe imaꞌeahy aꞌe, heràpuz me uꞌaw upà aꞌe. Nupuner kwaw uzemumyz haw rehe. Upuraraw maꞌerahy iko, hahy izupe, iꞌi izupe.
— Aha putar imukatu pà ihe nehe kury, iꞌi Zezuz izupe.
— Nan, iꞌi zauxiapekwer izupe.— Nekatuahy ne, nahekatu kwaw ihe, aꞌe rupi eixe zo heràpuz me nehe, iꞌi izupe.— Emumeꞌu tuwe imukatu àwàm xe nehe kury, aꞌe mehe ikatu putar nehe, iꞌi izupe. — Taꞌe ihe aiko tuwihaw wanemiruzeꞌeg romo ihe no xe, aiko zauxiapekwer wanuwihaw romo ihe no. — Eho pe pe nehe, aze aꞌe amo pe nehe, oho putar aꞌe nehe. — Ezur xe, aze aꞌe amo pe nehe, ur putar nehe. — Ezapo ko maꞌe nehe, aze aꞌe umaꞌereko maꞌe pe nehe, uzapo putar aꞌe nehe, iꞌi Zezuz pe.
Ipytuhegatu Zezuz izeꞌeg henu mehe. Uzeꞌeg teko wanupe kury, uzeupi wata maꞌe wanupe kury.— Azeharomoete naexak pixik kwaw agwer herehe uzeruzar katu maꞌe ihe wà. Ni amo Izaew izuapyapyr nuzeruzar kwaw herehe ꞌaw awa zàwe aꞌe wà. Uzeruzar weraꞌu tuwe wanuwi aꞌe.
Pemaꞌenukwaw ko zeꞌeg rehe nehe ty wà. — Tupàn pureruzeꞌeg mehe teko teteaꞌu ur putar mez huwake wapyk pà wà nehe, Àmàrààw ipyr wà nehe, Izak ipyr wà nehe, Zako ipyr wà nehe. Kwarahy ihemaw wi ur putar wà nehe, kwarahy heixe haw wi ur putar wà nehe no.
Amo ae teko mez huwake iapyk wer maꞌe aꞌe wà nehe, noho kwaw aꞌe pe wapyr aꞌe wà nehe. Tupàn omono kar putar aꞌe teko katu pe aꞌe wà nehe, ipytunaw pe aꞌe wà nehe. Uzaiꞌo putar aꞌe pe wà nehe, wàzgyrygyryw pà wà nehe, taꞌe uzemumikahy putar wà nehe xe, taꞌe upuraraw putar maꞌerahy wà nehe no xe.
Naꞌe Zezuz uzeꞌeg aꞌe zauxiapekwer wanuwihaw pe kury. — Ezewyr eho neràpuz me nehe kury. Amukatu putar nezeruzar haw rupi. Taꞌe erezeruzar katu neremiruzeꞌeg imukatu àwàm rehe ne xe. Aꞌe rupi amukatu putar tuwe ihe nehe kury, iꞌi izupe. Aꞌe ꞌar mehe we ikatu aꞌe umaꞌereko maꞌe aꞌe kury.
Zezuz umukatu imaꞌeahy maꞌe teteaꞌu aꞌe wà kuryNaꞌe oho Zezuz Pet hàpuz me aꞌe kury. Wexak taiho aꞌe pe. Uꞌaw pà upaw rehe. Haku teteaꞌu tuwe aꞌe.
Opokok Zezuz ipo rehe. Uhem haku haw izuwi. Upuꞌàm oho Zezuz rehe uzekaiw pà kury, temiꞌu iapo pà izupe kury.
Karuk kury. Teko werur tekwe ikatu ꞌym maꞌe hereko har teteaꞌu izupe aꞌe wà. Werur imaꞌeahy maꞌe teteaꞌu aꞌe wà no. Uzeꞌeg Zezuz tekwe ikatu ꞌym maꞌe wanupe, wamuhem kar pà wanereko har wanuwi wà. Umukatu imaꞌeahy maꞌe paw rupi wà no.
Zezuz upurumukatu iko aꞌe, taꞌe nezewe iꞌi Izai kwehe mehe aꞌe xe, Tupàn zeꞌeg imumeꞌu har kwehe arer aꞌe xe.Aꞌe ae oꞌok zanemaꞌeahy haw zanewi aꞌe.Aꞌe ae weraha maꞌerahy zanewi aꞌe.
Zezuz uzeꞌeg wemimuꞌe aꞌuaꞌu wanehe aꞌe kuryWexak Zezuz teko teteaꞌu uzeake waneko mehe aꞌe wà. — Zaha yryhu waz nehe ty wà, iꞌi wemimuꞌe wanupe.
Naꞌe amo zeꞌeg kwehe arer rehe upurumuꞌe maꞌe uhem wà ipyr aꞌe kury. — Purumuꞌe maꞌe, iꞌi izupe. — Aha putar nerupi ihe nehe, wyzài taw pe nehe, wyzài ywy rehe nehe, iꞌi izupe. — Aiko putar neremimuꞌe romo nehe, iꞌi izupe.
Uzeꞌeg Zezuz izupe. — Awara uker oho ywykwar pupe aꞌe wà. Wiràmiri uker oho waity pupe wà. Ihe Awa taꞌyr ihe, naheta kwaw heker haw ihewe ihe, naheta kwaw tàpuz hepytuꞌu àwàm ihewe ihe, iꞌi izupe.
Amo hemimuꞌe uzeꞌeg izupe aꞌe no. — Aha putar nerupi ihe nehe no, iꞌi izupe. — Xo pitài maꞌe zo azapo putar nerupi heho zanune ihe nehe. Nerupi heho ꞌym mehe we azutym putar heru aha ihe nehe, iꞌi izupe. Umàno eteaꞌi ruꞌu tu aꞌe.
— Nan, iꞌi Zezuz izupe. — Ezur herupi naꞌarewahy nehe kury ty, iꞌi izupe. — Tuwe umàno maꞌe kwer utym amogwer umàno maꞌe kwer aꞌe wà nehe, iꞌi izupe.
Zezuz umupytuꞌu kar ywytu aꞌe kuryWixe Zezuz oho kanu pupe kury. Hemimuꞌe oho hupi wà no. Naꞌarewahy ywytuaiw ur aꞌe pe yryhu rehe kury. Ykotok umim eteaꞌi kanu. Uker Zezuz upà aꞌe.
Oho hemimuꞌe huwakeaꞌi wà, imumeꞌe kar pà wà. — Urezar, urepyro pe ty, iꞌi izupe wà. — Zàmàno putar kury ty, iꞌi izupe wà.
— Màràzàwe tuwe pekyze peiko, iꞌi wanupe.— Pixikaꞌi herehe pezeruzar haw pe, iꞌi wanupe. Naꞌe upuꞌàm ꞌàm kury. Uzeꞌeg ywytu pe ykotok pe, wamupytuꞌu kar pà. Upytuꞌu ywytu, upytuꞌu ykotok no.
Hemimuꞌe ipytuhegatu hexak mehe paw rupi wà.— Mo romo hekon aꞌe, iꞌi izupe wà. — Te ywytu weruzar izeꞌeg aꞌe, te ykotok weruzar izeꞌeg aꞌe no, iꞌi izupe wà.
Zezuz umukatu mokoz tekwe ikatu ꞌym maꞌe hereko har aꞌe wà kuryWahaw Zezuz Katar ywy Karirez yryhu waz oho aꞌe kury. Uwàxi mokoz awa aꞌe pe wà, tywypaw wi wahem mehe wà. Tekwe ikatu ꞌym maꞌe hereko har romo wanekon aꞌe wà. Hehaite wà. Ni amo nuwata kwaw aꞌe pe rupi wà, tywypaw izywyr wà, taꞌe ukyze wanuwi aꞌe wà xe.
Aꞌe tekwe ikatu ꞌym maꞌe hereko har aꞌe wà kury, wexak Zezuz aꞌe wà kury. Aꞌe ꞌar mehe we uhapukaz izupe wà. — Maꞌe ereputar urerehe, Tupàn taꞌyr, iꞌi izupe wà. — Aipo erezepyk putar urerehe nehe, ureꞌar ihem ꞌym mehe we nehe, iꞌi izupe wà, hehe upuranu pà wà.
Tàzàhuràn teteaꞌu umaiꞌu waiko aꞌe pe wanuwake aꞌe wà.
Uzeꞌeg tekwe ikatu ꞌym maꞌe Zezuz pe wà. — Aze uremuhem kar pe ko awa wanuwi nehe, uremono kar pe pe tàzàhuràn wanehe nehe, iꞌi izupe wà.
— Aze pa, peho wanehe nehe, iꞌi Zezuz tekwe ikatu ꞌym maꞌe wanupe. Wixe oho tàzàhuràn wanehe wà. Tàzàhuràn uzàn oho ywytyr wi wezyw pà aꞌe wà, yryhu pupe paw rupi katete aꞌe wà. Taꞌe ywytyruhu iàpyꞌàmahy aꞌe xe. ꞌY umim tàzàhuràn paw rupi wà, wazuka pà wà.
Tàzàhuràn wanehe uzekaiw maꞌe aꞌe wà, uzàn oho aꞌe wi taw pe aꞌe wà. Umumeꞌu maꞌe uzeapo maꞌe kwer oho aꞌe pe har wanupe wà, tekwe ikatu ꞌym maꞌe hereko har wamukatu awer imumeꞌu pà wanupe wà.
Naꞌe taw pe har paw oho Zezuz huwàxi pà aꞌe wà. Hexak mehe uzeꞌeg izupe wà. — Ehem eho xe wi nehe ty, urereko haw wi nehe ty, iꞌi izupe wà taꞌe uzuka tàzàhuràn hekuzar katu maꞌe teteaꞌu ꞌy pupe aꞌe wà xe.
Zezuz umukatu ipàri maꞌe aꞌe kuryWixe Zezuz oho kanuhu pupe kury. Uzewyr oho yryhu waz. Uhem weko haw pe kury, taw pe kury.
Teko werur awa ipàri maꞌe iꞌapaw rehe we wà. Imyrypar upir hupaw rehe herur pà wà. Zezuz wexak uzehe wazeruzar haw aꞌe. Aꞌe rupi uzeꞌeg aꞌe ipàri maꞌe pe kury. — Nerurywete nehe ty, heraꞌyr, iꞌi izupe. — Taꞌe amunàn neremiapo kwer ikatu ꞌym maꞌe kwez newi ihe kury xe, iꞌi izupe.
Naꞌe zeꞌeg kwehe arer rehe upurumuꞌe maꞌe uzeꞌeg uzeupeupe Zezuz rehe aꞌe wà kury. — ꞌAw awa uzeꞌeg zemueteahy Tupàn rehe aꞌe, iꞌi uzeupeupe wà, Zezuz rehe uzeꞌeg pà wà.
Zezuz ukwaw wazeꞌeg aꞌe. — Màràzàwe tuwe pezeꞌeg zemueteahy herehe, màràzàwe tuwe pemaꞌenukwaw ikatu ꞌym maꞌe rehe pepyꞌa pupe, iꞌi wanupe.
— Maꞌenugar hezeꞌegaw nazawaiw katu kwaw ipàri maꞌe pe. — Amunàn neremiapo kwer ikatu ꞌym maꞌe kwez newi kury, aꞌe kwez izupe. — Epuꞌàm eata pà nehe ty, aꞌe putar izupe nehe. Maꞌenugar nazawaiw katu weraꞌu kwaw ihewe, iꞌi wanupe.
— Ihe Awa taꞌyr romo aiko ihe. Aꞌe rupi apuner teko wanemiapo kwer ikatu ꞌym maꞌe imunànaw rehe wanuwi ihe, iꞌi wanupe. — Aexak kar putar hekàgaw peme ihe nehe kury, iꞌi wanupe. Naꞌe uzeꞌeg aꞌe ipàri maꞌe pe kury. — Epuꞌàm nehe, epyhyk nerupaw heraha nehe, eho nereko haw pe nehe, iꞌi izupe.
Naꞌe upuꞌàm kury. Uhem oho aꞌe wi wàpuznaw pe uzewyr pà kury.
Imukatu haw hexak mehe teko ipytuhegatu Zezuz rehe aꞌe wà kury. Ukyze izuwi wà. Aꞌe rupi uzeꞌeg Tupàn pe wà. — Nekatuahy Tupàn, taꞌe eremur nekàgaw kwez ko awa pe ne kury xe, iꞌi izupe wà. — Aꞌe rupi upuner agwer maꞌe iapo haw rehe aꞌe kury, iꞌi izupe wà.
Zezuz wenoz Matew uzeupe aꞌe kury, wemimuꞌe romo imuigo kar pà aꞌe kuryNaꞌe uhem Zezuz oho aꞌe wi aꞌe wà kury. Ihe Matew ihe. Apyk in pe izywyr aꞌe ꞌar mehe ihe. Pe rupi wata mehe herexak aꞌe pe aꞌe wà. Tuwihaw hemetarer monoꞌogar romo aiko aꞌe ꞌar mehe ihe. Matew herer romo ihe. Apyk ywyrapew rehe tàpuz huwake.Naꞌe uzeꞌeg Zezuz ihewe aꞌe kury. — Ezur herupi nehe ty, iꞌi ihewe. Naꞌe apuꞌàm ihe kury. Aha hupi.
Zezuz Matew hàpuz me umaiꞌu mehe amogwer tuwihaw hemetarer monoꞌogar teteaꞌu ur aꞌe pe ipyr aꞌe wà no. Ikatu ꞌym maꞌe iapo har teteaꞌu aꞌe wà no, umaiꞌu ipyr aꞌe wà no. Ure hemimuꞌe ure, uruwapyk mez huwake ure, ipyr uremaiꞌu pà ure.
Naꞌe amo zeꞌeg kwehe arer kwaw par parizew her maꞌe aꞌe wà, wexak aꞌe teko Zezuz ipyr waneko mehe aꞌe wà. Upuranu urerehe wà. — Màràzàwe tuwe pemuꞌe har umaiꞌu tuwihaw hemetarer monoꞌogar wapyr aꞌe, ikatu ꞌym maꞌe iapo har wapyr aꞌe, iꞌi urewe wà.
Wenu Zezuz wazeꞌeg mehe. Uzeꞌeg wanupe. — Teko imaꞌeahy ꞌym maꞌe noho kwaw muhàg kwaw par pe wà. Xo imaꞌeahy maꞌe zo oho muhàg kwaw par pe wà, iꞌi wanupe. — Pekwaw ko Tupàn zeꞌeg kwehe arer pape rehe imuapyk pyrer pe. Nezewe iꞌi aꞌe zeꞌeg. Aze pemur àràpuhàràn izuka pyràm ihewe nehe, pekatu ihewe nehe. Aze pepuhareko teko pe wà nehe, pekatu weraꞌu ihewe nehe, iꞌi zeꞌeg kwehe arer. — Peruzar tuwe ko zeꞌeg peho peiko nehe ty wà, iꞌi wanupe — Nazur kwaw xe teko ikatuahy maꞌe wanenoz pà ihe, heremiruzeꞌeg romo wamuigo kar pà ihe. Ikatu ꞌym maꞌe iapo har ainoz putar hezeupe ihe wà nehe, heremiruzeꞌeg romo wamuigo kar pà ihe wà nehe, iꞌi wanupe.
Uzeꞌeg zekwaku haw rehe aꞌe kuryAmo ꞌar mehe Zuàw purumuzahazahak maꞌe hemimuꞌe ur Zezuz pe aꞌe wà, hehe upuranu pà aꞌe wà. — Ure uruzekwaku uremaiꞌu ꞌym pà ure. Moizez zeꞌeg kwaw par parizew her maꞌe aꞌe wà no, uzekwaku nezewegatete aꞌe wà no, Tupàn pe uzeꞌeg pà aꞌe wà no, iꞌi izupe wà. — Neremimuꞌe aꞌe wà, nuzekwaku pixik kwaw nezewe aꞌe wà. Màràzàwe tuwe nuzekwaku kwaw umaiꞌu ꞌym pà aꞌe wà, iꞌi Zezuz pe wà, hehe upuranu pà wà.
Uzeꞌeg Zezuz wanupe.— Teko oho zereko haw pe wà. Hemireko maꞌe ràm wiko aꞌe pe wapyr aꞌe. Aipo uzemumikahy aꞌe wà, hemireko maꞌe ràm ipyr wiko mehe aꞌe wà. Nan. Hurywete ipyr wiko mehe wà. Amo ꞌar mehe hemireko maꞌe ràm oho putar wanuwi nehe. Aꞌe ꞌar mehe upuner uzekwaku haw rehe wà nehe, uzemumikahy pà wà nehe.
Aze awa wereko kamir izemàner maꞌe aꞌe nehe, aze umuꞌi nehe, nuzapokatu kwaw pàn ipyahu maꞌe pupe imuwywyk pà nehe, taꞌe pàn ipyahu maꞌe uzeapakwar putar aꞌe nehe xe. Owok putar pàn izemàner maꞌe nehe. Ikwaikwar wi wi putar nehe no. Uhuaꞌu weraꞌu putar ikwar nehe kury.
Naximono kwaw maꞌywa tykwer win her maꞌe ipyahu maꞌe hyru izemàner maꞌe pupe zane. Aze mo ximono nezewe ipupe, aꞌe mehe mo win ipyahu maꞌe omopok mo uwyru aꞌe. Taꞌe xiapo maꞌe pirer win hyru romo zane xe. Uzeen mo win ywy rehe. Iaiw mo hyru kwer. Nan. Ximono win ipyahu maꞌe hyru ipyahu maꞌe pupe zane. Nezewe mehe ikatu putar win nehe. Nezewe mehe ikatu hyru nehe no.
Zezuz umugweraw kar kuzàtài imàno re aꞌe kuryNezewe Zezuz izeꞌeg mehe we amo Zutew wanuwihaw ur Zezuz pyr aꞌe kury. Uzeamumew huwa rupi, taꞌe Zezuz tuwihaw zàwe hekon izupe aꞌe xe. Uzeꞌeg izupe.— Herazyr umàno kwez aꞌe kury, iꞌi izupe.— Ezur heràpuz me hehe nepokok pà nehe. Nezewe mehe ukweraw wi putar umàno haw wi nehe, iꞌi izupe.
Naꞌe upuꞌàm Zezuz aꞌe kury, hupi oho pà kury. Ure hemimuꞌe ure, oroho hupi ure no.
Amo kuzà aꞌe pe hekon Zezuz hemimuꞌe wapyr aꞌe. Umumaw 12 kwarahy umaꞌeahy pà. Huwy e maꞌe romo hekon aꞌe. Naꞌe uhem wà Zezuz haikweromo kury.
— Aze apokok zo zepe ikamir rehe nehe, hekatu putar ihe nehe, iꞌi uzeupe. — Napokok kwaw hetekwer rehe. Xo ikamir rehe apokok putar nehe, iꞌi uzeupe. Aꞌe rupi opokok ikamir rehe kury.
Aꞌe ꞌar mehe we uwak Zezuz aꞌe kuzà rehe umeꞌe pà aꞌe. — Ekyze zo ihewi nehe herazyr. Erezeruzar katu herehe ne, aꞌe rupi urumukatu kwez ihe kury, iꞌi izupe. Aꞌe ꞌar mehe we ikatu kury.
Naꞌe uhem Zezuz oho aꞌe tuwihaw heko haw pe kury. Wixe oho hàpuz me. Wexak umàno maꞌe kwer itymaw rehe uzegar maꞌe aꞌe pe wà, wexak xiꞌàm ipy har wà no. Teko paw uzemumikahy uzaiꞌo pà wà.
Wanexak mehe iꞌi Zezuz wanupe. — Pehem peho xe wi paw rupi nehe ty wà, iꞌi wanupe. — ꞌAw kuzàtài numàno kwaw aꞌe. Uker e pà aꞌe, iꞌi wanupe. Teko upuka hehe wà, taꞌe ukwaw kuzàtài imàno awer aꞌe wà xe.
Uhem aꞌe wi izuwi wà. Naꞌarewahy wixe Zezuz oho kuzàtài ipyr. Upyhyk ipo rehe. Ukweraw kuzàtài kury. Upuꞌàm kury.
Teko umumeꞌu imugweraw pawer oho taw nànànar aꞌe ywy rehe har wanupe aꞌe wà.
Zezuz umukatu mokoz hehàpyhà ꞌym maꞌe aꞌe wà kuryUhem Zezuz oho aꞌe wi aꞌe wà kury. Wata oho pe rupi wà. Naꞌe mokoz awa oho haikweromo wà. Hehàpyhà ꞌym maꞌe romo wanekon wà. — Urepuhareko pe nehe ty, Tawi izuapyr, iꞌi oho waiko izupe wà.
Wixe Zezuz oho amo tàpuz me wà. Naꞌe aꞌe mokoz awa hehàpyhà ꞌym maꞌe uhem huwake wà. Upuranu wanehe. — Aipo pezeruzar pemukatu àwàm rehe pe, iꞌi wanupe. — Heꞌe ty, uruzeruzar nekàgaw rehe ure, tuwihaw, iꞌi izupe wà.
Naꞌe opokok Zezuz waneha rehe, wanupe uzeꞌeg pà. — Tuwe peiko hehàpyhàgatu maꞌe romo nehe, taꞌe pezeruzar kwez herehe pe xe, iꞌi wanupe.
Umukatu aꞌe wà. Hehàpyhàgatu wà kury. Naꞌe Zezuz uzeꞌeg ahyahy wanupe. Pemumeꞌu zo pemukatu awer amo wanupe nehe, iꞌi wanupe.
Nuweruzar kwaw izeꞌeg wà. Umumeꞌu umukatu awer oho teko wanupe wà, taw nàn aꞌe ywy rehe oho pà wà.
Zezuz umukatu uzeꞌeg ꞌym maꞌe aꞌe kuryAꞌe mokoz awa oho aꞌe wi Zezuz wi aꞌe wà kury. Waho mehe we amogwer teko werur amo ae awa izupe aꞌe wà, Zezuz pe hexak kar pà aꞌe wà. Nupuner kwaw uzeꞌegaw rehe aꞌe, taꞌe wereko tekwe ikatu ꞌym maꞌe uzehe aꞌe xe.
Umuhem kar Zezuz tekwe ikatu ꞌym maꞌe aꞌe awa wi aꞌe kury. Naꞌarewahy aꞌe awa uzypyrog uzeꞌeg pà kury. Teko ipytuhegatu paw rupi katete aꞌe wà. — Naxixak pixik kwaw agwer maꞌe Izaew ywy rehe zane, iꞌi izupe wà.
Moizez zeꞌeg kwaw par parizew her maꞌe uzeꞌeg zemueteahy hehe aꞌe wà. — Tekwe ikatu ꞌym maꞌe wanuwihaw umur ukàgaw izupe aꞌe, aꞌe rupi upuner tekwe ikatu ꞌym maꞌe wamuhem kar haw rehe puruwi aꞌe, iꞌi muaꞌu teko wanupe wà.
Zezuz upuhareko teko aꞌe wà kuryNaꞌe Zezuz oho taw aꞌe ywy rehe har nànàgatu aꞌe wà kury. Upurumuꞌe oho iko Zutew wazemonoꞌogaw nànàn. Umumeꞌu zeꞌeg puràg oho iko taw pe har nànàn no. — Peiko Tupàn hemiruzeꞌeg romo nehe ty wà, iꞌi oho iko purupe. Upurumukatu oho iko taw nàn no. Paw rupi katete maꞌeahy haw umuhem kar puruwi. Paw rupi katete maꞌerahy kwer umuhem kar puruwi no.
Teko teteaꞌu wanexak mehe Zezuz upuhareko katu aꞌe wà. Taꞌe uzemumikahy waiko aꞌe wà xe, taꞌe nupuner kwaw uzehe uzekaiw paw rehe aꞌe wà xe. Àràpuhàràn izar ꞌym maꞌe ài wanekon aꞌe wà.
Aꞌe rupi uzeꞌeg wemimuꞌe wanupe kury.— Teko ko ywy rehe har aꞌe wà, nuzawy kwaw aroz ipoꞌo pyràm ko pe har aꞌe wà. Naheta tete kwaw ipoꞌo har wà. Aroz teteaꞌu ihyk mehe ko zar umur kar umaꞌereko maꞌe ko pe aꞌe wà, aroz ipoꞌopoꞌo kar pà wanupe aꞌe wà. Nezewegatete pezeꞌeg Tupàn pe nehe. Aꞌe mehe umur kar putar uzeꞌeg imumeꞌu har xe aꞌe wà nehe. Aꞌe rupi teko ukwaw putar Tupàn zeꞌeg puràg aꞌe wà nehe. Uzeruzar putar hehe wà nehe.
Zezuz hemimuꞌe waner wàUrerenoz Zezuz uzeupe aꞌe kury. Ure 12 hemimuꞌeete romo uruiko ure. Uzeꞌeg urewe.— Amono putar hekàgaw peme ihe nehe kury. Aꞌe rupi pepuner tekwe ikatu ꞌym maꞌe wamuhem kar haw rehe puruwi nehe. Pepuner imaꞌeahy maꞌe wamukatu haw rehe paw rupi nehe no, wyzài maꞌeahy haw imukatu pà wanuwi nehe no, iꞌi urewe.
Aiꞌaw urerer xe kury. Ximàw Pet amo ae her izupe, tywyr Anere, Xiak, tywyr Zuàw no. Zepetew taꞌyr romo wanekon wà. Piri, Toromew taꞌyr, Tume, Matew Ihe Matew ihe, ko pape iapo har romo aiko ihe, tuwihaw hemetarer monoꞌog arer romo aiko ihe, Xiak Awpew taꞌyr, Tatew. Ximàw Zero, Zut Kario pe har Zezuz izuka kar àràm romo hekon aꞌe. Aiꞌaw urerer aꞌe wà.
Zezuz omono kar aꞌe 12 wemimuꞌe taw nàn aꞌe wà kuryNaꞌe uremono kar taw nànàn aꞌe kury. — Pemumeꞌu hezeꞌeg purupe nehe, iꞌi urewe. Aꞌe rupi — Zezuz hemimono karer, peze urewe pe kury. Nezewe iꞌi urewe. Peho zo zutew ꞌym wapyr ko ꞌar rehe nehe. Peho zo taw Xamari ywy rehe har wapyr ko ꞌar rehe nehe.
Peho Izaew izuapyapyr wapyr nehe, zutew wapyr nehe. Àràpuhàràn izar ꞌym maꞌe ài wanekon aꞌe wà, taꞌe nuweruzar kwaw Tupàn zeꞌeg kwehe arer waiko aꞌe wà xe.
Pemumeꞌu ko zeꞌeg peho peiko nehe ty wà. Uhem eteaꞌi Tupàn pureruzeꞌegaw aꞌe nehe kury, peze peho peiko purupe nehe.
— Pemukatu imaꞌeahy maꞌe peho pe wà nehe no. Pemugweraw kar umàno maꞌe kwer peho pe wà nehe no. Pemukatu iperewàtà maꞌe peho pe wà nehe no. Pemuhem kar tekwe ikatu ꞌym maꞌe peho puruwi pe wà nehe no. Amono e hekàgaw kwez peme ihe kury. Aꞌe rupi pepurumukatu e peho peiko nehe no, imekuzar kar ꞌym pà nehe no, iꞌi urewe.
Peraha zo temetarer pezeupi nehe.
Peraha zo maꞌeryru pezeupi nehe. Xo pitài pekamir zo peraha nehe. Peraha zo pexapat nehe no. Peraha zo ywyra pepokokaw romo pezeupi nehe no. Taꞌe nezewe iꞌi zeꞌeg kwehe arer aꞌe xe. — Aze awa umaꞌereko nehe, tuwe amo umekuzar imaꞌereko haw izupe aꞌe wà nehe, iꞌi aꞌe zeꞌeg.
Aze pehem amo taw pe nehe, peho amo tàpuz huwake har pe nehe. Pekar pemuixe katu kar àràm aꞌe pe nehe. Aze pexak nehe, peker peho hàpuz me nehe. Peiko zo amo ae hàpuz me nehe. Xo aꞌe wi peho mehe zo peraha pemaꞌe aꞌe tàpuz wi nehe.
Aze peixe tàpuz me nehe, — Tuwe Tupàn ikatu haw xe pepyr hekon nehe, peze tàpuz izar wanupe nehe.
Aze tàpuz me har pemuixe katu kar wà nehe, pezeꞌegatu aꞌe pe har wanehe nehe. Aze napemuixe katu kar kwaw wà nehe, pemuzewyr kar pezeꞌegatu haw aꞌe wi wanuwi nehe.
Amo tàpuz me har aꞌe wà, amo taw pe har aꞌe wà, napemuixe kar kwaw aꞌe wà nehe, naꞌipurenu wer kwaw pezeꞌeg rehe aꞌe wà nehe. Aꞌe mehe pehem peho aꞌe wi wanuwi nehe. Pemuhàmuhàz ywy kuꞌi kwer pexapat rehe arer aꞌe pe wanupe nehe. Taꞌe nuweruzar kwaw Tupàn zeꞌeg aꞌe wà xe.
Pemaꞌenukwaw katu ko maꞌe rehe nehe ty wà. Amo ꞌar mehe nehe, Tupàn uzepyk putar purehe aꞌe nehe. Aꞌe ꞌar mehe nehe, uzepyk putar tuwe aꞌe taw pe har wanehe nehe. Uzepyk putar Xotom tawhu pe har wanehe nehe. Uzepyk putar Komor tawhu pe har wanehe nehe no, taꞌe kwehe mehe ikatu ꞌym maꞌe iapo har romo wanekon aꞌe wà xe. Uzepyk weraꞌu putar penenu ꞌymar ko ywy rehe har wanehe aꞌe nehe. Taꞌe wenu Tupàn zeꞌeg aꞌe wà xe, nuzeruzar kwaw hehe aꞌe wà.
— Pepuraraw putar maꞌerahy nehe, iꞌi Zezuz wemimuꞌe wanupe kuryUzeꞌeg wi wi Zezuz wemimuꞌe wanupe kury.— Pezeapyaka katu hezeꞌeg rehe nehe ty wà. Àràpuhàràn ài peiko pe. Apomono kar putar zawaruhu teteaꞌu wapyr ihe nehe kury. Moz ukwaw katu weraꞌu maꞌe amogwer miar wanuwi aꞌe. Peiko moz zàwe nehe. Pykahu nuzàmàtyryꞌym pixik kwaw amogwer wiràmiri aꞌe wà. Peiko pykahu ài nehe. Pepuràmàtyryꞌym zo nehe.
Pemaꞌemuaꞌu katu teko wanehe nehe. Taꞌe amo awa pemunehew kar putar aꞌe wà nehe xe, tuwihaw huwa rupi peneraha pà aꞌe wà nehe xe. Pepetepetek kar putar zemonoꞌogaw pe aꞌe wà nehe no.
Herehe pezeꞌeg mehe peneraha putar tuwihaw wanuwa rupi wà nehe, tuwihaw ikàg maꞌe wanuwa rupi wà nehe no — Pemumeꞌu Tupàn zeꞌeg puràg ihewe nehe ty, iꞌi putar tuwihaw peme aꞌe wà nehe. Pemumeꞌu putar Tupàn zeꞌeg puràg zutew ꞌym wanupe nehe no.
Aze peneraha tuwihaw wanuwa rupi wà nehe, pekyze zo wanuwi nehe. — Maꞌe aꞌe putar wanupe nehe, peze zo pezeupe nehe. Taꞌe aꞌe ꞌar mehe we Tekwe Puràg ukwaw kar putar pezeꞌeg àwàm peme aꞌe nehe xe.
Napemumeꞌu kwaw pezeꞌeg wanupe nehe. Taꞌe Penu Hekwe pepyꞌa pe har pemuzeꞌeg kar putar aꞌe nehe xe.
Amo awa omono putar wykyꞌyr tuwihaw wanupe aꞌe wà nehe, wazuka kar pà wanupe aꞌe wà nehe. Amo awa omono putar wywyr tuwihaw wanupe aꞌe wà nehe, wazuka kar pà wanupe aꞌe wà nehe. Amo ae awa omono putar waꞌyr tuwihaw wanupe aꞌe wà nehe no, omono putar wazyr tuwihaw wanupe aꞌe wà nehe no, wazuka kar pà wanupe aꞌe wà nehe no. Amo kwarer omono putar u tuwihaw wanupe aꞌe wà nehe, omono putar uhy tuwihaw wanupe wà nehe no, wazuka kar pà wanupe wà nehe no.
Teko paw naꞌiakatuwawahy kwaw penehe aꞌe wà nehe, taꞌe pezeruzar herehe pe xe. Aze amo uzeruzar Tupàn rehe nehe, aze nupytuꞌu kwaw uzeruzar ire nehe, maꞌerahy ipuraraw mehe nehe, te iahykaw rehe nehe, Tupàn upyro putar aꞌe teko aꞌe nehe.
Aze teko upuraraw kar maꞌerahy peme wà nehe, amo taw pe wà nehe, peho naꞌarewahy amo taw pe nehe. Amumeꞌu putar maꞌe peme ihe nehe kury. Awa taꞌyr romo aiko ihe. Napemumaw kwaw pemaꞌereko haw taw Izaew ywy rehe har nànàn nehe, hezewyr ꞌym mehe nehe.
Uzemuꞌe maꞌe nuiko weraꞌu kwaw umuꞌe har wi aꞌe wà. Umaꞌereko maꞌe nuiko weraꞌu kwaw uzar wi aꞌe wà.
Aze uzemuꞌe maꞌe ukwaw maꞌe umuꞌe har zàwe nehe, tuwe hurywete nehe. Aze umaꞌereko maꞌe wiko uzar zàwe nehe, tuwe hurywete nehe. — Pezepu, iꞌi ihewe aꞌe wà. — Zurupari, iꞌi ihewe wà. Uzeꞌeg zemueteahy herehe wà. Aꞌe rupi uzeꞌeg zemueteahy weraꞌu putar heremimuꞌe wanehe aꞌe wà nehe no. Uzeꞌeg zemueteahy putar penehe aꞌe wà nehe no.
— Pekyze zo teko wanuwi nehe, iꞌi wemimuꞌe wanupe kuryUzeꞌeg wi wi Zezuz wemimuꞌe wanupe kury. — Aꞌe rupi pekyze zo teko wanuwi nehe ty wà. Taꞌe maꞌe ipyk pyrer uzexak kar putar nehe xe, maꞌe imim pyrer uzekwaw kar putar nehe no.
Amumeꞌu maꞌe teko peme ihe kury. Pe zutykaꞌi peinu peiko kury. Ko ꞌar rehe zanereko haw nuzawy kwaw pyhaw zanereko haw zanewe kury. Pemumeꞌu putar maꞌe teko nànàn amo ꞌar mehe nehe. Aꞌe ꞌar mehe peneko haw nuzawy kwaw ꞌar romo peneko haw peme nehe.
Pekyze zo penetekwer zuka har wanuwi nehe, taꞌe nupuner kwaw penekwe wazuka haw rehe aꞌe wà nehe xe. Xo Tupàn wi zo pekyze nehe. Taꞌe upuner penetekwer izuka haw rehe aꞌe xe. Upuner penekwe izuka haw rehe aꞌe no. Upuner tatahu pe pemono kar haw rehe aꞌe no.
Wiràmiri nuzemeꞌeg kwaw temetarer tàtà rehe aꞌe wà. Pixikaꞌi wiràmiri aꞌe wà. Ni amo pitài nuꞌar kwaw ywy rehe wà. Taꞌe Tupàn uzekaiw wanehe aꞌe xe. Imaꞌenukwaw wanehe. Aze Tupàn umumàno kar wà nehe, xo aꞌe mehe zo umàno putar wà nehe. Pe no ty wà. Tupàn ukwaw peꞌaw waneta haw aꞌe. Aꞌe rupi pekyze zo maꞌe wi nehe. Taꞌe Tupàn peamutar katu weraꞌu wiràmiri teteaꞌu wanuwi aꞌe xe.
Uzeꞌeg Zezuz wemiruzeꞌeg wanehe aꞌe kuryUzeꞌeg wi wi Zezuz wemimuꞌe wanupe kury.— Aiko Zaneruwihawete hemiruzeꞌeg romo ihe, aze teko iꞌi amogwer wanuwa rupi nehe, nezewegatete azeꞌeg putar Heru ywate har huwa rupi ihe nehe no. — Heremiruzeꞌeg romo hekon aꞌe, aꞌe putar izupe nehe no.
— Naiko kwaw Zezuz hemiruzeꞌeg romo ihe, aze amo iꞌi amogwer wanuwa rupi nehe, nezewegatete azeꞌeg putar Heru ywate har huwa rupi ihe nehe no. — Nuiko kwaw heremiruzeꞌeg romo aꞌe, aꞌe putar izupe ihe nehe no.
Uzeꞌeg puràmàtyryꞌymaw rehe aꞌe kuryUzeꞌeg wi wi Zezuz wemimuꞌe wanupe kury.— Nazur kwaw purumupytuꞌu kar pà wazeàmàtyryꞌym ire ko ꞌar rehe ihe. Nan. Puràmàtyryꞌymaw arur kwez ihe.
Aꞌe rupi awa uzàmàtyryꞌym putar u aꞌe wà nehe. Kuzà uzàmàtyryꞌym putar uhy aꞌe wà nehe no. Kuzà uzàmàtyryꞌym putar umehy aꞌe wà nehe no.
Awa uzàmàtyryꞌym putar amo teko aꞌe wà nehe. Uzàmàtyryꞌym weraꞌu putar wànàm aꞌe wà nehe.
Aze awa heamutar katu nehe, aze uzamutar katu weraꞌu u nehe, aze u iamutar katu haw uhuaꞌu weraꞌu heamutar katu haw wi nehe, aꞌe mehe aꞌe awa nuiko kwaw heremiruzeꞌegete romo aꞌe nehe. Aze uhy iamutar katu haw uhuaꞌu weraꞌu heamutar katu haw wi nehe, aze waꞌyr iamutar katu haw uhuaꞌu weraꞌu heamutar katu haw wi nehe, aze wazyr iamutar katu haw uhuaꞌu weraꞌu heamutar katu haw wi nehe, aꞌe awa nuiko kwaw heremiruzeꞌegete romo aꞌe nehe.
Amàno putar ywyra kanetar rehe ihe nehe, maꞌerahy teteaꞌu ipuraraw pà ihe nehe. Heremiruzeꞌeg upuraraw putar maꞌerahy aꞌe wà nehe no. — Tuwe teko upuraraw kar maꞌerahy kwer ihewe wà nehe, Zaneruwihawete Zezuz rehe hezeruzar haw rehe wà nehe, iꞌi putar heremiruzeꞌeg aꞌe wà nehe. Aze nuzeꞌeg kwaw nezewe wà nehe, nuiko kwaw heremiruzeꞌegete romo wà nehe.
Aze amo uzeagaw weko haw ipyro pà nehe, heko haw ukàzym putar izuwi nehe. Aze amo wiko heremiruzeꞌeg romo nehe, aze aꞌe rupi heko haw ukàzym izuwi nehe, wexak putar weko haw nehe.
— Tupàn umur putar ikatuahy maꞌe teko ikatu maꞌe iapo har wanupe aꞌe nehe, iꞌi Zezuz teko wanupeUzeꞌeg wiwi Zezuz urewe.— Aze amo nemuixe katu kar wàpuz me nehe, hemuixe katu kar har ài hekon putar aꞌe nehe no. Aze hemuixe katu kar har ài hekon nehe, hemur kar har imuixe katu kar har ài hekon aꞌe nehe no.
Aze awa iꞌi nehe, — Eixe heràpuz me nehe ty, taꞌe Tupàn zeꞌeg imumeꞌu har romo ereiko ne xe, aze iꞌi newe aꞌe nehe, aꞌe mehe aꞌe awa upyhyk putar ikatu maꞌe nerehe we aꞌe nehe, amo ꞌar mehe nehe. Aze awa wiko ikatuahy maꞌe iapo har romo aꞌe nehe, nekatu haw hexak mehe aꞌe nehe, aꞌe awa upyhyk putar ikatu maꞌe nerehe we aꞌe nehe no, amo ꞌar mehe aꞌe nehe no, taꞌe Tupàn umur putar ikatu maꞌe izupe aꞌe nehe xe, hemiapo kwer hekuzaromo aꞌe nehe xe.
Aze awa umur maꞌe heremiruzeꞌeg pe nehe, aze umur ꞌy kanek por izupe nehe, te heremiruzeꞌeg ikàg ꞌym weraꞌu maꞌe pe nehe, aze — Amono ko maꞌe newe ihe kury, taꞌe Zezuz hemiruzeꞌeg romo ereiko ne xe, aze iꞌi tuwe izupe nehe, aꞌe mehe aꞌe awa upyhyk putar ikatu maꞌe aꞌe nehe no, taꞌe Tupàn umur putar izupe aꞌe nehe xe.
Zuàw purumuzahazahak maꞌe umur kar awa Zezuz pe aꞌe wà kuryUpytuꞌu Zezuz aꞌe maꞌe imumeꞌu re urewe aꞌe kury. Ure aꞌe 12 hemimuꞌeete romo uruiko ure. Uhem oho aꞌe wi aꞌe kury, taw aꞌe taw huwake har nànàgatu oho pà aꞌe kury. Upurumuꞌe oho iko aꞌe taw nànàgatu kury. Umumeꞌu Tupàn zeꞌeg oho iko no.
Zuàw purumuzahazahak maꞌe aꞌe, zemunehew paw pe hekon aꞌe ꞌar mehe aꞌe. Wenu Zaneruwihawete Zezuz hemiapo kwer imumeꞌu haw aꞌe, taꞌe hemimuꞌe oho imumeꞌu pà aꞌe pe izupe aꞌe wà xe. Naꞌe Zuàw omono kar amo wemimuꞌe Zezuz pyr aꞌe wà kury. Upuranu oho hehe wà. — Zuàw umumeꞌu Tupàn taꞌyr ur maꞌe ràm aꞌe, purupe aꞌe. Aipo ne ereiko Tupàn taꞌyr romo ne, aipo ereiko hemimumeꞌu kwer romo ne, iꞌi izupe wà, hehe upuranu pà wà. — Aze nereiko kwaw Tupàn taꞌyr romo, uruàro putar amo ae ure nehe, iꞌi izupe wà.
Uzeꞌeg Zezuz wanupe.— Pezewyr peho Zuàw pyr nehe kury. Pemumeꞌu heremiapo kwer penemixak kwer izupe nehe, pemumeꞌu peneminu kwer izupe nehe no.
Hehàpyhà ꞌym maꞌe kwer hehàpyhàgatu aꞌe wà kury. Wata ꞌym maꞌe kwer wata waiko aꞌe wà no. Iperewàtà maꞌe kwer ikatu aꞌe wà no. Iapyha ꞌym maꞌe kwer iapyha katu aꞌe wà no. Umàno maꞌe kwer ukweraw wi aꞌe wà no. Amumeꞌu zeꞌeg puràg aha teko ihe, maꞌe hereko ꞌymar wanupe ihe.
Aze teko uzeruzar katu herehe wà nehe, hurywete putar wà nehe.
Naꞌe Zuàw hemimuꞌe uhem oho aꞌe wi izuwi wà kury, uzar pe uzewyr pà wà kury. Waho re uzeꞌeg Zezuz teko wanupe Zuàw rehe kury.— Maꞌe pexak Zuàw pyr peho mehe tàpuz heta ꞌymaw pe. Kaꞌapiꞌi uzeamumew wyzài ywytu henataromo aꞌe. Nezewegatete awa ikàg ꞌym maꞌe nuiko kwaw Tupàn zeꞌeg imumeꞌu har romo aꞌe. Taꞌe kutàri umumeꞌu amo maꞌe aꞌe xe, pyhewe umumeꞌu amo ae maꞌe aꞌe no xe. Zuàw nuiko kwaw ikàg ꞌym maꞌe romo aꞌe.
Maꞌe rehe pepurexak wer ipyr peho mehe. Napeho kwaw awa kamir hekuzar katu maꞌe imunehew har hexak pà pe. Nan. Agwer awa wiko tàpuzuhu hekuzar katu maꞌe pupe aꞌe wà. Nuiko kwaw ywyxig heta haw pe Tupàn zeꞌeg imumeꞌu pà aꞌe wà.
Maꞌe rehe pepurexak wer ipyr peho mehe. Aipo Tupàn zeꞌeg imumeꞌu har ikàg maꞌe rehe pepurexak wer peho. Azeharomoete ko hezeꞌeg ihe. — Amogwer Tupàn zeꞌeg imumeꞌu har wanuwi ikàg weraꞌu maꞌe pexak peho aꞌe ꞌar mehe.
Taꞌe nezewe iꞌi Tupàn ihewe aꞌe xe, Zuàw rehe aꞌe xe, uzeꞌeg imuapyk kar pà pape rehe aꞌe xe.Aikwez hezeꞌeg heraha har aꞌe.Amono kar putar aꞌe awa nerenataromo ihe nehe.Uzapokatu putar nerape neho àwàm aꞌe nehe,Iꞌi ihewe aꞌe.
Pemaꞌenukwaw katu ko hezeꞌeg rehe nehe. Zuàw purumuzahazahak maꞌe aꞌe, hurywete weraꞌu amogwer awa wanuwi paw rupi aꞌe, ko ywy rehe wiko maꞌe wanuwi paw rupi aꞌe taꞌe herexak aꞌe xe, taꞌe hemuzahazahak aꞌe xe. Nezewegatete wyzài Tupàn hemiruzeꞌeg aꞌe nehe, te ikàg ꞌym maꞌe aꞌe nehe, hurywete weraꞌu putar Zuàw wi aꞌe nehe taꞌe wikuwe putar hemàno re hekweraw ire aꞌe wà nehe xe. Ukwaw putar wekuzaromo hemàno haw aꞌe wà nehe no.
Zuàw umumeꞌu Tupàn zeꞌeg aꞌe. Aꞌe ꞌar mehe arer we te ko ꞌar rehe kury, teko teteaꞌu heko wer tuwe Tupàn hemiruzeꞌeg romo aꞌe wà.
Tupàn zeꞌeg imumeꞌu har kwehe arer paw rupi aꞌe wà, Tupàn zeꞌeg kwehe arer Moizez pe imur pyrer aꞌe no, te Zuàw aꞌe no, aꞌe paw umumeꞌu Tupàn pureruzeꞌegaw ur maꞌe ràm aꞌe wà. Uzeꞌeg Eri herehe aꞌe wà no. — Uzewyr putar Eri wà aꞌe nehe, teko wanupe uzeꞌeg pà aꞌe nehe, iꞌi wà. Zuàw rehe uzeꞌeg aꞌe wà, aꞌe Eri ur maꞌe ràm rehe uzeꞌeg pà aꞌe wà. Taꞌe Zuàw umumeꞌu Tupàn zeꞌeg aꞌe xe, Eri ài aꞌe xe. Pepuner pezeruzar haw rehe hezeꞌeg rehe nehe.
Aze peapyakwar heta henu haw nehe, pezeapyaka katu nehe.
Teko ko ꞌar rehe har aꞌe wà, nuzawy kwaw kwarearer taw mytepe wapyk maꞌe aꞌe wà taꞌe nukwaw katu kwaw maꞌe aꞌe wà xe. Amo uhapukaz amogwer wanupe uzeꞌeg pà wà.
Ur Zuàw pepyr aꞌe. Uzekwaku teteaꞌu umaiꞌu ꞌym pà aꞌe. Nuꞌu kwaw win aꞌe. — Wereko tekwe ikatu ꞌym maꞌe uzehe aꞌe, iꞌi teko izupe wà.
Awa taꞌyr romo aiko ihe. Azur teko wapyr ihe. Aꞌu win ihe. Naꞌe uzeꞌeg herehe wà. — Pemeꞌegatu kwez awa rehe nehe, umaiꞌu e maꞌe romo hekon aꞌe, win iꞌu e har romo hekon aꞌe no, iꞌi ihewe wà.— Tuwihaw hemetarer monoꞌogar wamyrypar romo hekon aꞌe. Ikatu ꞌym maꞌe iapo har wamyrypar romo hekon aꞌe, iꞌi waiko ihewe wà no. Tupàn uzapo kar maꞌe Zuàw pe aꞌe. Uzapo kar amo ae maꞌe ihewe aꞌe. Paw rupi katete ikatuahy aꞌe, taꞌe Tupàn uzapo kar aꞌe maꞌe paw rupi aꞌe xe, amo teko weruzar Zuàw zeꞌeg aꞌe wà xe, taꞌe amo ae teko weruzar hezeꞌeg aꞌe wà no xe.
Amo taw pe har nuzeruzar kwaw Zezuz rehe aꞌe wàUzapo Zezuz purumupytuhegatu kar haw oho iko taw nàn aꞌe ywy rehe aꞌe. Aꞌe teko nupytuꞌu kwaw ikatu ꞌym maꞌe iapo re aꞌe wà. Nuzewyr kwaw Tupàn pe wà. Aꞌe rupi Zezuz uzeꞌeg ahyahy wanupe kury.
— Pe Korazi tawhu pe har pe ty wà. Tupàn uzepyk putar penehe aꞌe nehe. Pe Metexaz tawhu pe har pe no ty wà. Tupàn uzepyk putar penehe aꞌe nehe no. Aze mo azapo agwer maꞌe Xir tawhu pe har wanuwa rupi ihe, Xitom tawhu pe har wanuwa rupi mo ihe, aꞌe mehe mo aꞌe pe har uzemumikahy mo wemiapo kwer ikatu ꞌym maꞌe rehe aꞌe wà. Uzewyr mo Tupàn pe wà. Màràzàwe tuwe napepytuꞌu kwaw ikatu ꞌym maꞌe iapo re.
Pemaꞌenukwaw katu ko hezeꞌeg rehe nehe. Amo ꞌar mehe Tupàn uzepyk putar purehe aꞌe nehe. Aꞌe ꞌar mehe nehe, uzepyk putar Xir pe har wanehe nehe, Xitom pe har wanehe nehe no. Uzepyk weraꞌu putar tuwe penehe aꞌe ꞌar mehe nehe.
Pe Kapanau taw pe har pe no ty wà. Pezeupir wer zepe ywak rehe. Tupàn peneityk putar tatahu pe aꞌe nehe. Kwehe mehe Tupàn uzepyk Xotom tawhu pe har wanehe aꞌe, tata heityk pà ywak wi wanehe aꞌe. Ukaz paw aꞌe wà, taꞌe ikatu ꞌym maꞌe iaiw maꞌe uzapo waiko aꞌe wà xe. Aze mo azapo agwer maꞌe Xotom pe har wanupe, aꞌe mehe mo wikuwe mo ko ꞌar rehe aꞌe wà. Tupàn numumaw iwer mo aꞌe pe har aꞌe wà.
Tupàn uzepyk Xotom pe har wanehe aꞌe. Purehe uzepyk mehe nehe, uzepyk weraꞌu putar tuwe penehe aꞌe nehe.
Zezuz uzeꞌeg Tupàn pe aꞌe kuryAꞌe ꞌar mehe uzeꞌeg Zezuz Tupàn pe aꞌe kury.— Ureru ywak rehe har wazar romo ereiko ne, ywy rehe har wazar romo ereiko ne. Nekatuahy ne, taꞌe erezumim agwer maꞌe teko maꞌe kwaw par wanuwi ne xe. Taꞌe erexak kar aꞌe maꞌe kwez maꞌe kwaw ꞌymar wanupe ne kury xe. Azeharomoete papaz. Neremimutar rupi erezapo aꞌe maꞌe ne.Uzeꞌeg wi urewe.
— Heru aꞌe. Umur maꞌe ihewe paw rupi aꞌe. Ihe taꞌyr romo aiko ihe. Ni amo nahekwaw kwaw aꞌe wà. Xo heru zo hekwaw aꞌe. Ni amo nukwaw kwaw heru aꞌe wà. Xo ihe zo akwaw ihe. Aze hepurexak kar wer hehe amo pe nehe, aexak kar putar izupe nehe.Naꞌe uzeꞌeg teko wanupe kury.
— Aze peiko ikatu ꞌym maꞌe iapo wi pà nehe, ikatu ꞌym maꞌe nuzawy kwaw maꞌe ipuhuz katu maꞌe heraha haw peme nehe. Aze pekeneꞌo aꞌe maꞌe ipuhuz katu maꞌe heraha pà nehe, pezur ihewe nehe, apumupytuꞌu kar putar tuwe ihe nehe pepytywàgatu pà ihe nehe. Peruzar hezeꞌeg nehe. Pezemuꞌe hezeꞌeg rehe nehe no. Taꞌe napuràmàtyryꞌym kwaw teko ihe xe. Naiko kwaw ikàg muaꞌu maꞌe romo ihe. Aze peruzar hezeꞌeg nehe, pepytuꞌu putar pekeneꞌo re nehe. Aze azapo kar maꞌe peme nehe, nazawaiw kwaw iapo haw peme nehe. Aze araha kar maꞌe peme nehe, naꞌipuhuz katu kwaw aꞌe maꞌe peme nehe.
Uzeꞌeg maꞌe mytuꞌu haw ꞌar mehe iapo haw rehe aꞌe kuryAmo ꞌar mehe wata Zezuz oho amo ko myteromo aꞌe, mytuꞌu haw ꞌar mehe aꞌe, urerupi aꞌe. Ure hemimuꞌe ure, uremaꞌuhez ure. Aꞌe rupi oropoꞌo arozràn ureata mehe, iꞌu pà ure. Urupuner nezewe haw iapo haw rehe ure, taꞌe — Imunar maꞌe, niꞌi kwaw teko aꞌe wà xe, arozràn pixikaꞌi ipoꞌo har wanupe aꞌe wà xe.
Amo Moizez zeꞌeg kwaw par parizew her maꞌe urerexak ipoꞌo mehe aꞌe wà, taꞌe wata oho waiko urerupi aꞌe wà xe. Uzeꞌeg Zezuz pe wà. — Neremimuꞌe nupuner kwaw nezewe haw iapo haw rehe aꞌe wà, taꞌe zeꞌeg kwehe arer nuzapo kar kwaw agwer maꞌe mytuꞌu haw ꞌar mehe aꞌe xe, taꞌe neremimuꞌe umaꞌereko waiko nezewe haw iapo mehe aꞌe wà xe, iꞌi izupe wà.
Uzeꞌeg Zezuz wanupe.— Aipo pekwaw tuwihawete Tawi heko awer. Zaneipy romo hekon aꞌe. Amo ꞌar mehe wata oho iko uzehe we har wanupi aꞌe. Imaꞌuhez wà kury. Naheta kwaw temiꞌu wanupe. Naꞌe wixe oho Tupàn hàpuz me wà. Heta typyꞌak Tupàn pe imono pyrer aꞌe pe. Wexak Tawi typyꞌak aꞌe wà. Uꞌu wà. Nuzekaiw kwaw zeꞌeg kwehe arer rehe wà. Taꞌe imaꞌuhez wà xe. — Xaxeto aꞌe zutykaꞌi upuner aꞌe typyꞌak iꞌu haw rehe aꞌe, iꞌi zeꞌeg kwehe arer pape rehe imuapyk pyrer.
Aipo napemugeta kwaw zeꞌeg kwehe arer Moizez hemimumeꞌu kwer pe. Nezewe iꞌi aꞌe zeꞌeg. Xaxeto aꞌe wà, nupytuꞌu kwaw umaꞌereko re mytuꞌu haw ꞌar mehe aꞌe wà. Umaꞌereko tuwe mytuꞌu haw ꞌar mehe wà.— Ikatu ꞌym maꞌe iapo har romo peiko, niꞌi kwaw Tupàn wanupe aꞌe.
Amumeꞌu putar maꞌe peme kury. Aꞌe maꞌe ikàg weraꞌu tàpuzuhu wi aꞌe.
Nezewe iꞌi Tupàn zeꞌeg kwehe arer aꞌe.— Aze pezuka àràpuhàràn imur pà ihewe nehe, pekatu putar ihewe nehe. Aze pezapo ikatuahy maꞌe purupe nehe, pekatuahy weraꞌu putar ihewe nehe, iꞌi aꞌe zeꞌeg. — Aze mo pekwaw katu ko zeꞌeg, aꞌe mehe mo napezeꞌeg iwer mo nezewe urewe, napezeꞌeg zemueteahy iwer mo arozràn ipoꞌo haw rehe. Taꞌe nuruzapo kwaw ikatu ꞌym maꞌe ure no xe.
Taꞌe ihe Awa taꞌyr ihe xe, mytuꞌu haw ꞌar izar romo aiko ihe xe.
Zezuz umukatu ipopàri maꞌe aꞌe kuryNaꞌe uhem Zezuz oho aꞌe wi urerupi aꞌe kury. Oroho zemonoꞌogaw pe kury.
Amo awa aꞌe pe hin aꞌe. Ipopàri maꞌe romo hekon aꞌe.Amo ae awa aꞌe pe wanekon aꞌe wà no. Imaꞌenukwaw Zezuz rehe wà kury. — Aze uzeꞌeg zemueteahy Tupàn rehe aꞌe nehe, aze uhaw Tupàn zeꞌeg kwehe arer aꞌe nehe, ximono putar tuwihaw pe zane nehe, izuka kar pà izupe zane nehe, iꞌi uzeupeupe wà.Aꞌe rupi upuranu Zezuz rehe wà kury. — Maꞌin zeꞌeg kwehe arer aꞌe, iꞌi izupe wà. — Aipo zapuner purumukatu haw rehe mytuꞌu haw ꞌar mehe zane, iꞌi izupe wà.
Uzeꞌeg Zezuz wanupe. — Aze peneimaw àràpuhàràn uꞌar ywykwar pupe mytuꞌu haw ꞌar mehe nehe, pepyro putar nehe. Peho putar henuhem pà ywykwar wi nehe, iꞌi wanupe. — Ikatu àràpuhàràn Tupàn pe aꞌe. Ikatu weraꞌu awa izupe aꞌe, àràpuhàràn wi aꞌe. Aꞌe rupi pezawy pezeꞌegaw peiko, taꞌe zeꞌeg kwehe arer upytywà kar teko mytuꞌu haw ꞌar mehe aꞌe wà xe, iꞌi wanupe.
Naꞌe uzeꞌeg aꞌe awa ipopàri maꞌe pe aꞌe kury. — Epyho nepo imuwà ihewe ty, iꞌi izupe. Upyho opo imono izupe. Ikatu aꞌe ꞌar mehe kury, inugwer ipo zàwe kury.
Naꞌe aꞌe zeꞌeg kwehe arer kwaw par parizew her maꞌe oho aꞌe wi izuwi aꞌe wà kury. Oho amo me wà, uzeupe uzeꞌezeꞌeg pà wà. — Xiuka kar Zezuz zane nehe kury ty wà, iꞌi waiko uzeupeupe wà. — Xiapo tuwe nezewe nehe, iꞌi waiko uzeupeupe wà, Zezuz izuka àwàm imumeꞌu pà wà.
Kwehe mehe Izai umumeꞌu Zezuz heko àwàm aꞌeNaꞌe Zezuz wenu uzeupeupe wazeꞌezeꞌeg awer imumeꞌu haw aꞌe kury. Aꞌe mehe oho aꞌe wi aꞌe kury. Taꞌe umumeꞌu izuka àwàm aꞌe wà xe. Teko teteaꞌu oho hupi aꞌe wà no. Zezuz umukatu imaꞌeahy maꞌe aꞌe pe har paw rupi katete aꞌe wà no.
Nezewe iꞌi wemimukatu kwer wanupe aꞌe. — Pemumeꞌu zo pemukatu awer amogwer teko wanupe nehe, iꞌi wanupe.
Nezewe uzeꞌeg aꞌe, taꞌe kwehe mehe Tupàn nezewe iꞌi aꞌe xe, Zezuz heko àwàm rehe uzeꞌeg pà aꞌe xe, uzeꞌeg imuapyk kar pà Izai pe aꞌe xe. Izai Tupàn zeꞌeg imumeꞌu har romo hekon aꞌe. Uzeꞌeg Tupàn izupe aꞌe. Naꞌaw izeꞌeg awer xe aꞌe kury.
Heremixak kwer romo hekon aꞌe.Heremiamutar katu romo hekon aꞌe no.teko nànàgatu aꞌe nehe no.
Nupuràmàtyryꞌym kwaw oho aꞌe nehe. Nuhapukaz kwaw aꞌe pe wanupe nehe.Nuzeꞌeg kwaw wahyhaw rupi tawhu mytepe aꞌe nehe. Teko nuenu kwaw izeꞌeg tawhu mytepe aꞌe wà nehe.
Hekatu haw umumaw putar ikatu ꞌym maꞌe paw rupi aꞌe nehe.
Teko ywy nànànar paw rupi uzeruzar putar hehe aꞌe wà nehe no, wàro putar wà nehe.
Uzeꞌeg Pezepu rehe aꞌe kuryNaꞌe teko werur awa Zezuz pe aꞌe wà kury. Hehàpyhà ꞌym maꞌe romo hekon aꞌe. Nupuner kwaw uzeꞌegaw rehe aꞌe, taꞌe tekwe ikatu ꞌym maꞌe aꞌe xe, numuzeꞌeg kar kwaw aꞌe xe. Umukatu Zezuz aꞌe awa aꞌe. Aꞌe ꞌar mehe uzewyr uzeꞌeg pà kury, Upuner hehàpyhà haw rehe no.
Ipytuhegatu teko paw rupi aꞌe wà. — Aipo Tawi zuapyr romo hekon aꞌe aipo Tuwihawete Purupyro Maꞌe ur maꞌe ràm romo hekon aꞌe, iꞌi uzeupeupe wà.
Zeꞌeg kwehe arer kwaw par parizew her maꞌe aꞌe wà, wenu imukatu haw imumeꞌu awer aꞌe wà. — Pezepu omono ukàgaw Zezuz pe aꞌe, aꞌe rupi upuner tekwe ikatu ꞌym maꞌe wamuhem kar haw rehe puruwi aꞌe, iꞌi muaꞌu teko wanupe wà. — Pezepu amo ae her Zurupari pe aꞌe. — Meru wanuwihaw, iꞌi her zanezeꞌeg rupi. Nezewe uzeꞌeg uryw ahyahy Zurupari rehe wà.
Ukwaw Zezuz wamaꞌenukwaw paw. Uzeꞌeg wanupe.— Aze teko amo ywy rehe har uzemuzaꞌak mokoz romo aꞌe wà nehe, aze ipehegwer uzàmàtyryꞌym amo upehegwer aꞌe wà nehe, uzemumaw putar tàritykaꞌi aꞌe wà nehe. Wyzài taw pe har aꞌe wà no, wyzài teko aꞌe wà no, aze uzeàmàtyryꞌym tuwe waiko wà uzemumaw putar aꞌe wà nehe, uzezukazuka pà aꞌe wà nehe.
Nezewegatete Zurupari hemiruzeꞌeg aꞌe wà no. Aze mo uzeàmàtyryꞌym wà, aꞌe mehe mo uzemumaw eteaꞌi mo wà no.
— Pezepu omono ukàgaw izupe aꞌe, aꞌe rupi umuhem kar tekwe ikatu ꞌym maꞌe puruwi aꞌe, peze peiko ihewe. Aꞌe rupi apuranu putar penehe ihe kury. — Mo umur ukàgaw penemiruzeꞌeg wanupe aꞌe, tekwe ikatu ꞌym maꞌe wamuhem kar pà wanupe aꞌe, aꞌe peme ihe kury. Aze ruꞌu Zurupari. Nan. Nezewegatete Zurupari numur kwaw ukàgaw ihewe aꞌe no. Pezawy tuwe pezeꞌeg pe. Nan kwaw pa. Tupàn Hekwe umur ukàgaw ihewe aꞌe, tekwe ikatu ꞌym maꞌe wamuhem kar haw romo aꞌe. Aꞌe rupi pekwaw ko maꞌe pe no ty wà. Tupàn pureruzeꞌegaw uhem kwez xe pepyr aꞌe kury, taꞌe Tupàn Hekwe umur ukàgaw ihewe aꞌe xe, agwer maꞌe iapo kar pà ihewe aꞌe xe.
Aze awa heixe wer amo awa puruzukaiw maꞌe hàpuz me nehe, imaꞌe rehe imunar pà aꞌe nehe, aze izar ikàg aꞌe nehe, aꞌe mehe imunar maꞌe uzàpixi putar tàpuz zar aꞌe nehe, imaꞌe rehe imunar zanune aꞌe nehe. Xo iàpixi re weraha putar imaꞌe izuwi nehe.
Aze awa nuiko kwaw hemyrypar romo aꞌe nehe, heàmàtyryꞌymar romo hekon aꞌe nehe. Aze awa nahepytywà kwaw poromonoꞌog mehe aꞌe nehe, azeharomoete upurumuhàmuhàz iko ihewi aꞌe nehe.
Aꞌe rupi nezewe aꞌe putar peme kury. — Aze awa uzapo ikatu ꞌym maꞌe nehe, aze umumeꞌu ikatu ꞌym maꞌe nehe, apuner hemiapo kwer imunànaw rehe izuwi nehe, apuner izuwi hereharaz haw rehe nehe. Xo pitài maꞌe zo namunàn kwaw ihe nehe, xo pitài maꞌe heru numunàn kwaw nehe. Aze awa uzeꞌeg zemueteahy Tekwe Puràg rehe nehe, namunàn kwaw izeꞌeg awer ihe nehe.
Aze awa uzeꞌeg zemueteahy Awa taꞌyr rehe nehe, Tupàn upuner imunànaw rehe nehe. Aze awa uzeꞌeg zemueteahy Tekwe Puràg rehe nehe, numunàn pixik kwaw izuwi nehe, ni ko ꞌar rehe numunàn kwaw izuwi nehe. Ni amo ꞌar mehe numunàn kwaw izuwi nehe.
Maꞌywaꞌyw iꞌa kwer rehe uzeꞌeg aꞌe kuryUzeꞌeg wiwi Zezuz wanupe.— Aze maꞌywaꞌyw ikatu aꞌe nehe, iꞌa kwer hete katu aꞌe nehe no. Aze naꞌikatu kwaw nehe, nahete katu kwaw iꞌa kwer nehe. Aze xixak maꞌeꞌa kwer nehe, xikwaw putar iꞌyw zane nehe. Aze zàràkàxihu xixak nehe, — Zàràkàxihu ꞌyw, zaꞌe putar iꞌyw pe nehe. Aze nàràz xixak nehe, — Nàràz ꞌyw, zaꞌe putar iꞌyw pe nehe.
Mozaiw zàwe peiko. Iaiw maꞌe romo peiko. Aꞌe rupi napepuner kwaw ikatu maꞌe imumeꞌu haw rehe. Aze awa ipyꞌa tynehem ikatu ꞌym maꞌe pupe aꞌe nehe, izuru umuhem kar putar aꞌe iaiw maꞌe aꞌe nehe.
Aze awa ikatu nehe, ikatu maꞌe uzapo putar oho iko nehe. Aze naꞌikatu kwaw nehe, ikatu ꞌym maꞌe uzapo putar oho iko nehe.
Ko maꞌe amumeꞌu putar peme ihe nehe kury. — Amo ꞌar mehe Tupàn umumeꞌu putar teko wanemiapo kwer paw rupi katete teko wanuwa rupi aꞌe nehe, weko haw pe har wanuwa rupi aꞌe nehe. Aze amo teko naꞌikatu kwaw aꞌe wà. Tupàn uzepyk putar aꞌe teko wanehe nehe. Aꞌe ꞌar mehe nehe, umumeꞌu wi putar pezeꞌeg awer paw rupi aꞌe nehe no. Aze pitài pezeꞌeg awer naꞌikatu kwaw nehe, uzepyk putar penehe nehe.
Umumeꞌu wi putar pezeꞌeg awer ikatu ꞌym maꞌe peme nehe. Umumeꞌu putar pezeꞌeg awer ikatu maꞌe peme nehe no. Uzepyk putar ikatu ꞌym maꞌe iapo har wanehe nehe.
— Ezapo purumupytuhegatu kar haw urewe nehe, iꞌi parizew Zezuz pe aꞌe wà kuryNaꞌe amo zeꞌeg kwehe arer rehe purumuꞌe maꞌe aꞌe wà, amo Moizez zeꞌeg kwaw par parizew her maꞌe aꞌe wà no, uzeꞌeg izupe aꞌe wà kury. — Purumuꞌe maꞌe, iꞌi izupe wà. — Urepurexak wer amo purumupytuhegatu kar haw rehe ure. Ezapo urewe nehe, iꞌi izupe wà.Uzeꞌeg Zezuz wanupe kury.
— Teko ko ꞌar rehe har aꞌe wà, ikatu ꞌym maꞌe iapo har romo wanekon aꞌe wà. Nuzekaiw pixik kwaw Tupàn rehe wà. Purumupytuhegatu kar haw rehe pepurapo kar wer kwez ihewe. Nazapo kwaw peme ihe nehe. Xo pitài zo purumupytuhegatu kar awer amumeꞌu putar peme ihe nehe kury. Pemaꞌenukwaw Zon rehe. Tupàn zeꞌeg imumeꞌu har kwehe arer romo hekon aꞌe. Zon umumaw naꞌiruz ꞌar naꞌiruz pytun ipira uhuaꞌu maꞌe hie pe wiko pà aꞌe. Aꞌe mehe uhem hie wi aꞌe. Naꞌe umumeꞌu Tupàn zeꞌeg oho Nin tawhu pe har wanupe aꞌe. Nezewegatete Awa taꞌyr aꞌe nehe no. Umumaw putar naꞌiruz ꞌar naꞌiruz pytun ywykwar pupe wiko pà aꞌe nehe no.
Purehe zepykaw ꞌar mehe nehe, Nin tawhu pe har ukweraw wi maꞌe kwer umumeꞌu putar pekatu ꞌymaw aꞌe wà nehe. Taꞌe uzewyr Tupàn pe aꞌe wà xe, Zon zeꞌeg henu re aꞌe wà xe. Aiko weraꞌu Zon wi ihe. Peinu hezeꞌeg peiko. Napezeruzar kwaw herehe.
Purehe zepykaw ꞌar mehe nehe, tuwihawete kuzà Xapa her maꞌe, amo ae ywy rehe har wanuwihawete aꞌe, kwarahy ihemaw awyze har wi ur maꞌe ràm aꞌe, umumeꞌu putar pekatu ꞌymaw aꞌe nehe no, taꞌe muiteaꞌu wata oho aꞌe xe, Xàrumàw heko haw pe aꞌe xe, taꞌe ipurenu wer izeꞌeg rehe aꞌe xe. Taꞌe Xàrumàw aꞌe xe, maꞌe kwaw katu har romo hekon aꞌe xe, tuwihawete romo hekon aꞌe no xe. Aiko weraꞌu Xàrumàw wi ihe. Napezeruzar kwaw hezeꞌeg rehe. Aꞌe rupi Tupàn uzepyk putar tuwe penehe aꞌe nehe.
Uzeꞌeg tekwe ikatu ꞌym maꞌe ihem wi haw rehe aꞌe kuryUzeꞌeg wi Zezuz teko wanupe kury.
— Aze tekwe ikatu ꞌym maꞌe uhem awa wi aꞌe nehe, wata e oho iko ywyxig heta haw rehe aꞌe nehe, weko àwàm hekar pà nehe. Aze nuexak kwaw nehe, uzeꞌeg putar nezewe uzeupe nehe. — Hà, azewyr putar hereko awer pe ihe nehe, aꞌe awa rehe ihe nehe, iꞌi putar uzeupe nehe. Uzewyr putar oho hehe nehe. — Hà, naheta kwaw amo tekwe ikatu ꞌym maꞌe xe, iꞌi putar uzeupe nehe. Ikatu heixe haw romo izupe.
Naꞌe uhem wi putar oho aꞌe wi nehe, amo tekwe ikatu ꞌym maꞌe wanekar pà wanerur pà aꞌe pe nehe. Hemirur ràm iaiw weraꞌu putar izuwi aꞌe wà nehe. Paw rupi katete wixe putar aꞌe awa pupe aꞌe wà nehe. Aꞌe mehe aꞌe awa imaꞌeahy weraꞌu putar aꞌe nehe kury. Heko àwàm iaiw weraꞌu putar heko awer izypy mehe arer wi aꞌe nehe kury. Nezewegatete ko ꞌar rehe har aꞌe wà nehe no, iaiw putar tekwe ikatu ꞌym maꞌe wanereko har ài aꞌe wà nehe no.
Zezuz ihy aꞌe, tywyr aꞌe wà no, uhem wà Zezuz pyr aꞌe wà kuryUzeꞌeg Zezuz iko teko wanupe. Ihy aꞌe, tywyr aꞌe wà no, uhem aꞌe pe izeꞌeg mehe aꞌe wà. Wàro katu pe wà. — Urezeꞌeg wer zepe Zezuz pe ure, iꞌi aꞌe pe har wanupe wà.
Aꞌe rupi amo aꞌe pe har uzeꞌeg oho Zezuz pe aꞌe kury. — Zezuz, iꞌi izupe. — Nehy aꞌe, nerywyr aꞌe wà no, neràro waiko katu pe aꞌe wà. Izeꞌeg wer newe wà, iꞌi izupe.
Uzeꞌeg Zezuz teko wanupe. — Mo hehy romo hekon aꞌe. Mo herywyr romo wanekon aꞌe wà, iꞌi wanupe.
Umeꞌe wemimuꞌe wanehe kury, teko wanupe uzeꞌeg pà kury. — Pemeꞌe xe ty wà. Aikwez hehy aꞌe, aikwez herywyr aꞌe wà.
Aze awa uzapo heru ywate har hemiapo putar haw aꞌe nehe, aꞌe mehe herywyr ài hekon putar aꞌe nehe. Aze kuzà uzapo heru hemiapo putar haw aꞌe nehe, aꞌe mehe hereinyr ài hekon putar aꞌe nehe no, hehy ài hekon putar aꞌe nehe no, iꞌi wanupe.
Zezuz umumeꞌu maꞌeàꞌyz itymar rehe imumeꞌu haw aꞌe kuryAꞌe ꞌar mehe we uhem Zezuz oho tàpuz wi aꞌe kury, yryhu izywyr oho pà aꞌe kury. Wapyk in aꞌe pe purumuꞌe pà kury.
Teko teteaꞌu uzemonoꞌog huwake wà. Naꞌe wixe Zezuz kanuhu pupe kury. Wapyk in tenaw rehe kanuhu pupe. Teko upyta upuꞌàm pà ꞌy izywyr wà.
Umumeꞌu maꞌe teteaꞌu wanupe, maꞌe teteaꞌu rehe wamuꞌe pà. Naꞌaw hemimumeꞌu kwer xe aꞌe kury.
— Nezewe awa utym maꞌeàꞌyz oho. Umuhàmuhàz maꞌeàꞌyz heraha oko pe. Amo maꞌeàꞌyz uꞌar kwaw pà pe rupi. Naꞌe wiràmiri uꞌu paw rupi aꞌe wà.
Amo maꞌeàꞌyz uꞌar kwaw pà ita heta haw pe no. Ywy pixikaꞌi zo heta aꞌe pe aꞌe. Nan kwehe tete hezuz.
Kwarahy uhem, maꞌeàꞌyz imuxinig kar pà. Taꞌe naheta kwaw hapo aꞌe xe. Taꞌe heta teteaꞌu ita aꞌe pe izupe aꞌe xe. Taꞌe nohoete kwaw ywy izupe aꞌe xe.
Amo maꞌeàꞌyz uꞌar kwaw pà xu pytepe aꞌe no. Tuaꞌu xu izuwi kury. Upyk maꞌezuz.
Amo maꞌeàꞌyz uꞌar kwaw pà ywy katu haw pe aꞌe kury. Hezuz aꞌe pe. Iꞌa katu aꞌe, amo iꞌa katuahy aꞌe no, amo iꞌa kateteahy aꞌe no. Nezewe aꞌe mehe pa.
Aze peapyakwar heta henu haw nehe, pezeapyaka katu hezeꞌeg rehe nehe.
— Maꞌe rehe erepurumuꞌe iko ne, iꞌi hemimuꞌe Zezuz pe aꞌe wà kuryNaꞌe ure hemimuꞌe ure kury, uruzur ipyr ure kury, hehe urepuranu pà ure kury.— Màràzàwe tuwe nemaꞌemumeꞌu haw ereagaw amo maꞌe rehe ne, teko wamuꞌe mehe ne, uruꞌe izupe, hehe urepuranu pà.
Uzeꞌeg Zezuz urewe.— Akwaw kar Tupàn pureruzeꞌegaw kwez peme ihe. Amogwer nukwaw kwaw aꞌe wà.
Aze awa wereko maꞌe nehe, amono putar amo ae maꞌe izupe nehe. Aze awa nuwereko kwaw maꞌe nehe, azoꞌok putar imaꞌe pixikaꞌi maꞌe izuwi nehe.
Aꞌe rupi amaꞌemumeꞌu wanupe ihe. Taꞌe umeꞌe maꞌe rehe hexak ꞌym pà aꞌe wà xe. Uzeapyaka hezeꞌeg rehe henu ꞌym pà aꞌe wà no xe, ikwaw ꞌym pà aꞌe wà no xe.
Kwehe mehe Izai uzeꞌeg wanehe aꞌe, waneko haw imumeꞌu pà aꞌe.Pewàpytym peneha no.Aze mo napezapo iwer nezewe haw,Aꞌe mehe mo peapyha katu mo,Aꞌe mehe mo pekwaw katu mo maꞌe,Aꞌe mehe mo apumukatu mo ihe,Iꞌi Tupàn.
Aꞌe rupi penurywete putar pe nehe no, taꞌe penehàpyhàgatu pe no xe, taꞌe peapyha katu pe no xe. Pemaꞌenukwaw katu ko zeꞌeg rehe nehe. Tupàn zeꞌeg imumeꞌu har kwehe arer teteaꞌu ipurexak wer zepe ko maꞌe rehe aꞌe wà. Ipurexak wer herehe wà, heremiapo kwer rehe wà. Tupàn hemiruzeꞌeg teteaꞌu aꞌe wà no, ipurexak wer zepe herehe aꞌe wà. Nupuner kwaw herexakaw rehe wà. Ipurenu wer zepe hezeꞌeg rehe wà no. Nupuner kwaw herenu haw rehe wà.
Zezuz umumeꞌu maꞌetymar rehe maꞌemumeꞌu haw rehe upurumuꞌe haw aꞌe kuryUzeꞌeg wiwi Zezuz urewe kury.— Peinu katu hezeꞌeg nehe ty wà. Aꞌe mehe pekwaw katu putar maꞌe tymar rehe purumuꞌe haw nehe.
Aze awa wenu Tupàn pureruzeꞌegaw rehe zeꞌegaw aꞌe nehe, aze nukwaw katu kwaw aꞌe nehe, aꞌe awa nuzawy kwaw maꞌeàꞌyz pe rupi uꞌar maꞌe kwer aꞌe nehe. Zurupari ur putar ipyr aꞌe nehe, oꞌok putar Tupàn zeꞌeg ipyꞌa wi aꞌe nehe.
Amo awa wenu putar Tupàn zeꞌeg aꞌe nehe, hurywete putar henu mehe nehe. Nuixe katu kwaw izeꞌeg ipyꞌa pe nehe. Nan kwehe tete uzewyr putar oho Tupàn wi nehe, taꞌe teko upuraraw kar putar maꞌerahy izupe aꞌe wà nehe xe, Tupàn rehe izeruzar haw rehe aꞌe wà nehe xe. Tàritykaꞌi upuir putar uzeruzar haw wi nehe. Aꞌe awa aꞌe, nuzawy kwaw maꞌeàꞌyz ita rehe uꞌar maꞌe kwer aꞌe.
Amo awa wenu putar Tupàn zeꞌeg aꞌe nehe no. Naꞌe imaꞌenukwaw katu wemetarer rehe nehe no. Aꞌe mehe naꞌimaꞌenukwaw katu kwaw Tupàn rehe nehe. Uzewyr izuwi aꞌe. Aꞌe awa nuzawy kwaw maꞌeàꞌyz xu pyter pe uꞌar maꞌe kwer aꞌe.
Aze awa wenu Tupàn zeꞌeg, aze ukwaw katu henu mehe, aꞌe mehe nuzawy kwaw maꞌeàꞌyz ywy ikatu haw rehe uꞌar maꞌe kwer aꞌe. Maꞌeàꞌyz iꞌa katuahy aꞌe. Nezewegatete aꞌe awa weruzar katu Tupàn zeꞌeg aꞌe no.
Zezuz umumeꞌu kaꞌakyr rehe maꞌemumeꞌu haw aꞌe kuryUzeꞌeg wiwi Zezuz urewe.— Tupàn pureruzeꞌegaw nuzawy kwaw amo awa umaꞌetym maꞌe aꞌe, aꞌe awa utym maꞌeàꞌyz ikatu maꞌe oko pe aꞌe.
Pyhaw iàmàtyryꞌymar ur aꞌe pe iko pe aꞌe, kaꞌakyr ꞌyz itym pà aroz ꞌyz inuromo aꞌe. Naꞌe uhem oho aꞌe wi. Hezuz aroz. Iꞌa eteaꞌi kury. Aꞌe ꞌar mehe hezuz kaꞌa kyr aꞌe no. Umaꞌereko maꞌe oho uzar pe wà, imumeꞌu pà izupe wà. — Tuwihaw, iꞌi izupe wà. — Aroz ꞌyz ikatuahy maꞌe erezutym neko pe ne. Màràzàwe tuwe kaꞌakyr hezuz kury, iꞌi izupe wà. — Amo heàmàtyryꞌymar nezewe haw uzapo ihewe aꞌe, iꞌi wanupe. — Aze pa, iꞌi izupe wà. — Aipo erezoꞌok kar putar kaꞌakyr urewe ko ꞌar rehe nehe, iꞌi izupe wà, hehe upuranu pà wà.
— Nan, iꞌi wanupe. — Aze kaꞌakyr pezoꞌok ko ꞌar rehe nehe, pezoꞌok putar aroz kaꞌakyr inuromo har nehe no. Naꞌikatu kwaw nezewe mehe nehe, iꞌi wanupe.
— Tuwe kaꞌakyr ituaꞌu aroz inuromo nehe. — Ipoꞌo haw ꞌar mehe nehe, nezewe aꞌe putar peme nehe. — Kaꞌakyr ràgypy pezoꞌok nehe. Pemonoꞌonoꞌog iàpixipixi pà nehe, tata pupe heityk pà nehe. Aꞌe re pepoꞌo aroz nehe, tàpuz me hyru pupe imonokatu pà nehe, aꞌe putar peme nehe, iꞌi wanupe.
Uzeꞌeg Zezuz maꞌeàꞌyz pixikaꞌi maꞌe rehe aꞌe kuryUmumeꞌu amo maꞌemumeꞌu haw urewe aꞌe kury.— Tupàn pureruzeꞌegaw aꞌe, nuzawy kwaw maꞌeàꞌyz pixikaꞌi maꞌe mutar her maꞌe aꞌe. Awa utym oho oko pe aꞌe.
Pixikaꞌi hàꞌyzgwer. Iꞌyw ituaꞌu. Wiràmiri uzapo waity hàkà rehe wà.
Uzeꞌeg typyꞌak imuapiruru kar haw rehe aꞌe kuryUmumeꞌu Zezuz amo typyꞌak imuapiruru kar haw imumeꞌu haw urewe aꞌe kury.Tupàn pureruzeꞌegaw aꞌe, nuzawy kwaw typyꞌak imuapiruru kar haw aꞌe. Kuzà omono aꞌe maꞌe typyꞌak inuromo, ꞌy pupe imuàkym pà. Iapiruru tuwe typyꞌak.
Zezuz upurumuꞌe maꞌemumeꞌu haw imumeꞌu pà aꞌe kuryUmumeꞌu Zezuz maꞌemumeꞌu haw teko wanupe aꞌe, maꞌe rehe wamuꞌe pà aꞌe. Nupurumuꞌe kwaw maꞌemumeꞌu haw imumeꞌu ꞌym pà wanupe. Tuweharupi umumeꞌu maꞌe oho iko wanupe, wamuꞌe pà.
Taꞌe nezewe iꞌi Tupàn zeꞌeg imumeꞌu har kwehe arer aꞌe xe.— Aze apurumuꞌe ihe nehe, amumeꞌu putar maꞌemumeꞌu haw purupe nehe.Maꞌe ikwaw pyr ꞌym amumeꞌu putar wanupe nehe. Ywy iapo mehe arer we te ko ꞌar rehe kury, teko nukwaw pixik kwaw agwer maꞌe aꞌe wà.
Zezuz uzeꞌeg kaꞌa kyr rehe aꞌe kuryNaꞌe wezar Zezuz teko katu pe aꞌe wà kury. Wixe tàpuz me. Ure hemimuꞌe ure, oroho ipyr ure, maꞌe henoz pà izupe ure. — Uremuꞌe pe aroz rehe kaꞌakyr rehe nehe ty, uruꞌe izupe. — Mo wiko aroz ài aꞌe wà, mo wiko kaꞌa kyr ài aꞌe wà, uruꞌe izupe.
Umumeꞌu Zezuz urewe.— Ihe Awa taꞌyr romo aiko ihe. Aiko aroz tymar ài ihe.
Ko ywy nuzawy kwaw ko aꞌe. Tupàn hemiruzeꞌeg wiko aroz hàꞌyzgwer ài aꞌe wà. Zurupari hemiruzeꞌeg wiko kaꞌakyr hàꞌyzgwer ài aꞌe wà no.
Zurupari kaꞌakyr hàꞌyzgwer tymar ài hekon aꞌe. Tupàn heko haw pe har aꞌe wà, nuzawy kwaw umaꞌereko maꞌe aꞌe wà. Omonoꞌog putar kaꞌa kyr oho wà nehe, tata pupe waneityk pà wà nehe. Nezewegatete iahykaw rehe nehe, ko ꞌar ipaw mehe nehe, Tupàn uzepyk putar ikatu ꞌym maꞌe iapo har wanehe aꞌe nehe no.
Ihe Tupàn hemimur kar awa romo uzeapo maꞌe kwer ihe, amono kar putar hereko haw pe har ywy rehe ihe wà nehe. Oꞌok putar ikatu ꞌym maꞌe iapo kar har aꞌe wà nehe, oꞌok putar ikatu ꞌym maꞌe iapo har aꞌe wà nehe no, Tupàn hemiruzeꞌeg wamyter wi aꞌe wà nehe no.
Aꞌe re Tupàn heko haw pe har weityk putar tatahu pe aꞌe wà nehe. Heiheihem putar uzaiꞌo pà wà nehe, wàzgyrygyryw pà wà nehe, taꞌe hahy tuwe wanupe aꞌe nehe xe.
Teko paw wexak kwarahy aꞌe wà, maꞌe ihyape katu mehe aꞌe wà. Nezewegatete teko paw wexak putar Tupàn hemiruzeꞌeg wakatu haw aꞌe wà nehe no. Aze peapyakwar heta henu haw nehe, pezeapyaka katu ko zeꞌeg rehe nehe.
Uzeꞌeg temetarer uzeàmim maꞌe kwer rehe aꞌe kuryUzeꞌeg wiwi Zezuz urewe.— Tupàn pureruzeꞌegaw aꞌe, nuzawy kwaw temetarer uhuaꞌu maꞌe ko pe itym pyrer aꞌe. Amo awa wexak aꞌe temetarer aꞌe pe aꞌe. Nuiko kwaw aꞌe temetarer izar romo aꞌe. Aꞌe rupi utym wi ipyipyk pà. Hurywete aꞌe, aꞌe rupi umeꞌeg umaꞌe oho paw rupi katete aꞌe. Oho ko zar pe kury. Umeꞌeg kar iko izuwi.
Uzeꞌeg ita hekuzar katu maꞌe rehe aꞌe kuryUzeꞌeg wiwi Zezuz urewe.— Tupàn pureruzeꞌegaw aꞌe, nuzawy kwaw ita hekuzar katu maꞌe per her maꞌe aꞌe. Awa wata putar oho iko taw nànàgatu ita hekuzar katu maꞌe hekar pà aꞌe nehe.
Aze wexak nehe, umeꞌeg putar umaꞌe oho paw rupi katete aꞌe nehe. Uzewyr putar oho ita izar pe nehe, imeꞌeg kar pà izuwi nehe.
Uzeꞌeg kyhapari rehe aꞌe kuryUzeꞌeg wiwi Zezuz urewe.— Tupàn pureruzeꞌegaw aꞌe, kyhapari ꞌy pe imomor pyr ài hekon aꞌe. Upyhyk ipira teteaꞌu wà.
Kyhapari tynehem mehe ipira pyhykar umutyk heraha ꞌy hemeꞌywyr aꞌe wà. Wapyk aꞌe pe wà, ipira wanexanexak pà wà. Aze ipira ikatu nehe, omono putar hyru pupe wà nehe. Aze naꞌikatu kwaw nehe, weityk putar wà nehe.
Iahykaw ꞌar mehe nezewe uzeapo putar nehe. Tupàn heko haw pe har omonoꞌog putar ikatu ꞌym maꞌe iapo har oho aꞌe wà nehe, ikatu maꞌe wamunyryk pà wanuwi aꞌe wà nehe.
Weityk putar ikatu ꞌym maꞌe iapo har tatahu pupe wà nehe, wamumaw pà wà nehe. Heiheihem putar uzaiꞌo pà aꞌe pe wà nehe, wàzgyrygyryw pà wà nehe.
Uzeꞌeg amo tàpuz izar rehe aꞌe kury— Aipo pekwaw katu ko maꞌe pe kury, iꞌi Zezuz urewe. — Heꞌe ty, uruꞌe izupe.
Aꞌe rupi uzeꞌeg wi urewe.— Zeꞌeg kwehe arer rehe upurumuꞌe maꞌe aꞌe, aze uzemuꞌe Tupàn hemiruzeꞌeg wainuromo nehe, wiko putar tàpuz zar ài aꞌe nehe. Heta teteaꞌu putar maꞌe hàpuz me nehe. Heta izemàner maꞌe kwehe arer nehe, heta ipyahu maꞌe ko ꞌar rehe har nehe no. Amo ꞌar mehe oꞌok putar maꞌe kwehe arer aꞌe wi aꞌe nehe. Amo ae ꞌar mehe oꞌok putar maꞌe ko ꞌar rehe har aꞌe wi nehe no.
Nazare taw pe har nuzeruzar kwaw Zezuz rehe aꞌe wà kuryꞌAw maꞌemumeꞌu haw imumeꞌu paw ire uhem Zezuz oho aꞌe wi aꞌe kury. Uzewyr oho weko awer pe kury, Nazare taw pe kury. Umuꞌe aꞌe pe har oho wazemonoꞌogaw pe wà. Henu har ipytuhegatu henu mehe wà.— Maꞌe pe uzemuꞌe aꞌe maꞌe rehe aꞌe, iꞌi izupe wà. — Mo omono ukàgaw izupe aꞌe, aꞌe purumupytuhegatu kar haw iapo kar pà izupe aꞌe, iꞌi izupe wà.
— Ywyra pinar taꞌyr romo hekon aꞌe. Mari imemyr romo hekon aꞌe. Xiak aꞌe, Zuze aꞌe no, Ximàw aꞌe no, Zut aꞌe no, tywyr romo wanekon aꞌe wà. Màràzàwe tuwe aipo pa, iꞌi izupe wà, uzehezehe upuranu pà wà. — Heinyr paw rupi katete xe wanekon aꞌe wà no. Mo umuigo kar ikàg maꞌe romo aꞌe. Mo umuigo kar maꞌe kwaw par romo aꞌe, maꞌe pe uzemuꞌe aꞌe, iꞌi izupe wà, uzehezehe upuranuranu pà wà.
Aꞌe rupi nuzekaiw kwaw izeꞌeg rehe wà. Naꞌe uzeꞌeg Zezuz urewe. — Taw nànànar paw umuwete katu Tupàn zeꞌeg imumeꞌu har aꞌe wà. Aze wainuromo har romo hekon, xo aꞌe mehe zo numuawate kwaw aꞌe Tupàn zeꞌeg imumeꞌu har aꞌe wà. Numuawate katu kwaw wà, taꞌe wànàm romo hekon aꞌe xe, iꞌi urewe.
Nuzapo kwaw purumupytuhegatu kar haw teteaꞌu aꞌe pe wanuwa rupi aꞌe, taꞌe nuzeruzar kwaw hehe aꞌe wà xe.
Zuàw purumuzahazahak maꞌe umàno aꞌe kury Aꞌe ꞌar rehe Ero aꞌe, Karirez ywy rehe har wanuwihawete romo hekon aꞌe. Piri aꞌe, Ero tywyr romo hekon aꞌe. Eroxi aꞌe, Piri hemireko romo hekon aꞌe ꞌar mehe aꞌe. Amo ꞌar mehe Ero weraha Piri hemireko izuwi aꞌe kury, wemireko romo imuigo kar pà aꞌe kury. Oho Zuàw purumuzahazahak maꞌe Ero ipyr aꞌe kury, hemiapo kwer ikatu ꞌymaw imumeꞌu pà izupe aꞌe kury. — Naꞌikatu pixik kwaw nerywyraty neremireko romo imuigo kar awer ne ty, iꞌi izupe. — Naꞌikatu pixik kwaw nezewe haw Tupàn pe aꞌe, iꞌi izupe. Naꞌe Ero umunehew kar Zuàw aꞌe, taꞌe Eroxi uzapo kar nezewe izupe aꞌe xe. Uzàpixi kar zemunehew paw pe heraha kar pà.Ero ipuruzuka wer zepe Zuàw rehe aꞌe kury. Nuzuka kwaw aꞌe, taꞌe ukyze teko wanuwi aꞌe xe, Zutew wanuwi aꞌe xe, taꞌe — Tupàn zeꞌeg imumeꞌu har romo hekon aꞌe, iꞌi teko Zuàw pe aꞌe wà xe. Amo ꞌar mehe Ero uzapo kar maiꞌu haw uhuaꞌu maꞌe kury, taꞌe izexak kar awer ꞌar uhem izupe aꞌe xe. Upynyk Eroxi imemyr oho teminozgwer wanuwa rupi. Kuzàwaza romo hekon. Ikatuahy ipynykaw Ero pe. Aꞌe rupi umumeꞌu tuwe uzeꞌeg izupe. — Wyzài maꞌe nereminoz ràm amono putar tuwe newe ihe nehe, zàkwà, iꞌi kuzàwaza pe.Kuzàwaza upuranu oho uhy rehe. — Maꞌe ainoz putar izupe nehe, iꞌi izupe. — Emur Zuàw purumuzahazahak maꞌe iàkàgwer imonohok pyrer ihewe nehe kury ꞌy, naꞌarewahy nehe kury ꞌy, ere eho izupe nehe kyn, iꞌi umemyr pe. Oho kuzàwaza Ero huwa rupi kury. Wenoz tuwe Zuàw iàkàgwer izupe. Uzemumikahy tuwihaw, taꞌe umumeꞌu tuwe uzeꞌeg weminozgwer wanuwa rupi aꞌe xe. Nupuner kwaw uzeꞌeg awer imuaze ꞌymaw rehe kury. Nupuner kwaw uzeꞌeg awer ihaw paw rehe kury. Aꞌe rupi uzakagok kar Zuàw zauxiapekwer wanupe. Zemunehew paw pupe uzakagok oho wà. Werur iàkàg imonohok pyrer izupe wà, kuzàwaza pe wà. Kuzàwaza weraha uhy pe. Zuàw hemimuꞌe aꞌe wà, ur zemunehew paw pe wà, hetekwer heraha pà aꞌe wi wà. Utym heraha wà. Aꞌe re umumeꞌu izuka awer oho Zezuz pe wà.Amo ꞌar mehe Ero wenu Zezuz rehe zeꞌegaw aꞌe kury. Naꞌe iꞌi tuwihaw wanupe aꞌe, weko haw pe har wanupe aꞌe. — Zezuz aꞌe, Zuàw purumuzahazahak maꞌe ukweraw wi maꞌe kwer romo hekon aꞌe, iꞌi muaꞌu wanupe. — Aꞌe rupi upuner agwer maꞌe iapo haw rehe aꞌe, purumupytuhegatu kar pà aꞌe, iꞌi muaꞌu wanupe. -
Zezuz umueta teteaꞌu kar temiꞌu teko teteaꞌu wanupe aꞌe kuryZezuz wenu Zuàw imàno awer imumeꞌu haw aꞌe. Naꞌe uhem oho aꞌe wi aꞌe kury, kanuhu pupe wata pà kury. Oho ywyxig heta haw pe taw heta ꞌymaw pe. Teko teteaꞌu wenu aꞌe pe ihem awer imumeꞌu haw aꞌe wà. Wata oho haikweromo wà, ywy rehe wà, yryhu izywyr wà.
Uhem Zezuz kanuhu wi yryhu izywyr. Wexak teko teteaꞌu wanur mehe wà. Upuhareko katu wà. Umukatu imaꞌeahy maꞌe teteaꞌu aꞌe wà. Umukatu aꞌe teko wanemiraha paw rupi aꞌe wà.
Ure hemimuꞌe ure, uruzur ipyr ure. — Karuk eteaꞌi kury, uruꞌe izupe. — Zaiko xe ywyxig heta haw pe zane, uruꞌe izupe. — Emono kar teko xe wi ne wà nehe, taw pe ne wà nehe. Aꞌe rupi upuner wemiꞌu ràm imeꞌeg kar haw rehe uzeupe aꞌe wà nehe, uruꞌe izupe.
— Upuner xe upyta haw rehe wà, iꞌi urewe. — Pemono temiꞌu wanupe nehe ty wà, iꞌi urewe.
— Xo 5 typyꞌak zutykaꞌi heta urewe. Xo mokoz pira zo heta urewe no, uruꞌe izupe. — Perur xe ihewe nehe, iꞌi urewe. Umuapyk kar teko ywy rehe kaꞌapiꞌi rehe aꞌe wà. Upyhyk typyꞌak kury, upyhyk pira no. Umeꞌe ywate. Uzeꞌeg Tupàn pe ikatu haw rehe. Uzaikaikaw typyꞌak, imueta teteaꞌu kar pà, urewe imur pà. Ure oromono typyꞌak teko wanupe pitàitàigatu ure no. Uꞌu paw rupi katete wà. Hewykàtà wà. Oromonoꞌog wanemiꞌu kurer no. Heta 12 kokuhu por iꞌu ꞌym pyrer. ruꞌu awa aꞌe pe wà. Ipapar haw kuzàgwer wà no, kwarearer wà no, kuzàtàigwer wà no.
Zezuz wata ꞌy ꞌaromo aꞌe kuryNaꞌe Zezuz uremuixe kar kanuhu pupe aꞌe kury. Uremono kar wenataromo yryhu waz. Omono kar teko aꞌe wi uzewi aꞌe wà no.
Wamono kar ire uzeupir ywytyr rehe Tupàn pe uzeꞌeg pà. Karuk eteaꞌi mehe aꞌe pe hekon aꞌe zutykaꞌi aꞌe.
Ure hemimuꞌe ure, aꞌe ꞌar mehe uruata oroho uruiko ꞌy myteromo ure, kanuhu pupe ure. Naꞌe ywytuaiw uhem wà aꞌe pe urewe kury. Ykotok omomomomor kanuhu hereko aꞌe, taꞌe ikàg weraꞌu ywytuaiw urewe aꞌe xe.
Iziꞌitahy zekwa putar mehe ur Zezuz urekutyr aꞌe kury. Wata iko ꞌy ꞌaromo.
Uruexak ꞌy ꞌaromo iata mehe. Hexak mehe urukyze katu tuwe izuwi. — Àzàg aipo ty wà, uruꞌe izupe. Urereiheihem izuwi urekyze pà.
Naꞌarewahy uzeꞌeg urewe. — Pekyze zo ihewi nehe ty wà, iꞌi urewe. — Ihe Zezuz ihe, pekyze zo ihewi ty wà, iꞌi urewe.
Naꞌe iꞌi Pet izupe kury. — Urezar, iꞌi izupe. — Aze Zezuz romo ereiko ne.Hemuata kar pe ꞌy ꞌaromo nekutyr nehe ty, iꞌi izupe.
— Ezur ty, iꞌi Zezuz izupe. Aꞌe rupi wezyw Pet kanuhu wi kury, uzypyrog wata pà Zezuz kutyr kury, ꞌy ꞌaromo kury.
Naꞌe wexak ykotok kury. Ukyze aꞌe mehe. Uzypyrog ꞌy pupe uzeapypyk pà. — Hepyro pe nehe ty hezar, hepyro pe nehe ty hezar, iꞌi izupe.
Naꞌarewahy upyho Zezuz opo izupe, ipyhyk pà. — Pixikaꞌi herehe nezeruzar haw ne, iꞌi izupe. — Màràzàwe tuwe nerezeruzar katu kwaw herehe, iꞌi izupe.
Naꞌe wixe oho kanuhu pupe wà. Upytuꞌu ywytu kury.
Ure kanuhu pupe har ure, urumuwete katu Zezuz ure. — Azeharomoete ereiko Tupàn taꞌyr romo ne, uruꞌe izupe.
Zezuz umukatu imaꞌeahy maꞌe Zenezare ywy rehe har aꞌe wà kuryUrupyterahaw yryhu oroho ure, Zenezare ywy kutyr urehem pà ure.
Teko aꞌe ywy rehe har ukwaw Zezuz hexak mehe aꞌe wà. Aꞌe rupi oho taw aꞌe ywy rehe har nànàn wà kury, imaꞌeahy maꞌe teteaꞌu wanerur pà izupe wà kury.
— Tuwe imaꞌeahy maꞌe opokok nekamir rehe wà nehe, iꞌi izupe wà. — Xo aꞌe maꞌe zo urenoz newe ure kury, iꞌi izupe wà. Umukatu ukamir rehe opokok maꞌe kwer paw rupi katete aꞌe wà.
Uzeꞌeg Zezuz zeꞌeg kwehe arer rehe aꞌe kuryNaꞌe amo zeꞌeg kwehe arer kwaw par parizew her maꞌe uhem wà ipyr aꞌe wà kury. Amo zeꞌeg kwehe arer rehe upurumuꞌe maꞌe uhem aꞌe pe aꞌe wà no. Ur Zeruzarez tawhu wi wà, hehe upuranu pà wà.
Màràzàwe tuwe neremimuꞌe nuweruzar kwaw zeꞌeg kwehe arer aꞌe wà, iꞌi izupe wà. — Taꞌe zanemuzepuepuez kar zanemaiꞌu zanune aꞌe xe, iꞌi izupe wà.
Uzeꞌeg Zezuz wanupe. Màràzàwe tuwe naperuzar kwaw Tupàn zeꞌeg.— Màràzàwe tuwe peruzar xo pezeꞌeg zutykaꞌi.
Taꞌe nezewe iꞌi Tupàn kwehe mehe aꞌe xe.Pezeruzeꞌegatu penu rehe nehe, Pezeruzeꞌegatu pehy rehe nehe no. Aze awa uzeꞌeg zemueteahy u rehe aꞌe nehe, Aze uzeꞌeg zemueteahy uhy rehe aꞌe nehe, Aꞌe mehe pezuka kar aꞌe awa nehe, iꞌi peipy wanupe.
Pe pepurumuꞌe amo ae zeꞌeg rehe. — Aze erereko neremetarer nehe, emono zo neru pe nehy pe nehe, xo Tupàn pe zo emono nehe, peze muaꞌu peiko teko wanupe. Aꞌe rupi pezawy kar Tupàn zeꞌeg aꞌe teko wanupe.
— Ikatuahy maꞌe romo uruiko ure, peze teko wanupe. Nan kwaw pa. Pepyꞌa pe peiko ikatu ꞌym maꞌe romo azeharomoete. Kwehe mehe Tupàn zeꞌeg imumeꞌu har Izai aꞌe, uzeꞌeg penehe aꞌe. Azeharomoete aꞌe zeꞌeg aꞌe. Naꞌaw izeꞌeg awer xe nehe kury.
Hemuwete katu muaꞌu aꞌe wà,Ihewe uzeꞌegatu muaꞌu pà aꞌe wà.Wapyꞌa muite hin ihewi wà.
Hemuwete katu e waiko wà,Taꞌe awa zeꞌeg rehe upurumuꞌe oho waiko wà xe.— Ko zeꞌeg aꞌe, Tupàn umumeꞌu ihewe aꞌe, iꞌi muaꞌu oho waiko teko wanupe wà.
Uzeꞌeg Zezuz maꞌe teko wazuru wi uhem maꞌe kwer rehe aꞌe kuryNaꞌe Zezuz wenoz teko wamuwà uzepyr aꞌe wà kury. — Pezeapyaka katu hezeꞌeg rehe nehe ty wà, iꞌi wanupe. — Pekwaw katu heremimumeꞌu ràm nehe, iꞌi wanupe. Aze teko uꞌu maꞌe nehe, — Ikatu ꞌym maꞌe, nazaꞌe kwaw hemiꞌu pe zane. Puruzuru wi uhem maꞌe zutykaꞌi naꞌikatu kwaw aꞌe, iꞌi wanupe.
Ure hemimuꞌe ure, uruhem oroho ipyr ure. — Akwez parizew wikwahy nezeꞌeg henu mehe wà. Aipo erekwaw wakwahy haw ne, uruꞌe izupe, hehe urepuranu pà.
— Maꞌe itym myrer aꞌe nehe, aze heru nuiko kwaw itym arer romo aꞌe nehe, aꞌe mehe heru oꞌok kar putar paw rupi aꞌe nehe, iꞌi urewe.
— Pezekaiw zo zeꞌeg kwehe arer kwaw par parizew her maꞌe wanehe nehe ty wà. Pureruzeꞌeg maꞌe hehàpyhà ꞌym maꞌe romo wanekon aꞌe wà. Aze hehàpyhà ꞌym maꞌe uzeraha amo hehàpyhà ꞌym maꞌe pume wà nehe, uzawy putar wape oho wà nehe, ywykwar pupe uꞌar pà wà nehe, iꞌi urewe.
Uzeꞌeg Pet izupe kury. — Uremuꞌe pe aꞌe maꞌemumeꞌu haw rehe nehe ty, iꞌi izupe. — Maꞌe rehe nemaꞌenukwaw imumeꞌu mehe, iꞌi izupe.
Uzeꞌeg urewe. — Maꞌe kwaw ꞌymar romo peiko pe, amogwer wazàwe pe.
Aipo napekwaw kwaw heremimumeꞌu kwer. Aze maꞌe wixe amo awa zuru pe nehe, wixe putar aꞌe re hie pe nehe. Aꞌe re uhem putar hetekwer wi nehe.
Aze maꞌe uhem awa zuru wi nehe, ipyꞌa wi uhem putar nehe. Teko imaꞌenukwaw ikatu ꞌym maꞌe rehe upyꞌa pe wà. Aꞌe rupi zeꞌeg ikatu ꞌym maꞌe uhem wazuru wi aꞌe. Aꞌe rupi wazuru pe wixe maꞌe numuigo kar kwaw aꞌe teko ikatu ꞌym maꞌe romo Tupàn huwa rupi aꞌe wà. Xo wazuru wi uhem maꞌe zo umuigo kar ikatu ꞌym maꞌe romo Tupàn huwa rupi aꞌe wà.
Taꞌe teko imaꞌenukwaw ikatu ꞌym maꞌe rehe upyꞌa pe aꞌe wà xe. Aꞌe rupi uzuka amo oho wà. Oho wemireko ꞌym wapuhe wà, oho umen ꞌym wapuhe wà. Wyzài maꞌe ikatu ꞌym maꞌe uzapo oho wà. Imunar amo maꞌe rehe wà. Hemuꞌem amo pe wà, uzeꞌeg zemueteahy amo rehe wà.
Aze teko uzapo agwer maꞌe aꞌe wà nehe, uzeapo putar ikatu ꞌym maꞌe romo Tupàn huwa rupi aꞌe wà nehe. Aze umaiꞌu uzepuez ꞌym pà wà nehe, nuzeapo kwaw ikatu ꞌym maꞌe romo Tupàn huwa rupi nezewe mehe aꞌe wà nehe.
Amo kuzà uzeruzar Zezuz rehe aꞌe kuryUhem Zezuz oho aꞌe wi aꞌe kury. Uhem oho Xir tawhu huwake kury. Uhem oho Xitom tawhu huwake no.
Amo kuzà aꞌe kury, Kànàà ywy rehe har aꞌe, ur Zezuz pe uhapukaz pà izupe aꞌe kury. — Ne Tawi izuapyr ne, tuwihaw, iꞌi izupe. — Hepuhareko katu pe nehe ꞌy, taꞌe hememyr kuzàtài wereko tekwe ikatu ꞌym maꞌe uzehe aꞌe ꞌy. Upuraraw tuwe maꞌerahy aꞌe ꞌy, iꞌi izupe.
Nuzeꞌeg kwaw Zezuz izupe. Naꞌe ure hemimuꞌe ure, oroho ipyr ure kury, maꞌerenoz pà izupe kuzà rehe ure kury. — Emono kar kwez kuzà xe wi zanewi nehe ty, taꞌe wata iko zaneraikweromo aꞌe xe, uzeꞌezeꞌeg pà tuweharupi zanewe aꞌe xe, uruꞌe izupe.
Uzeꞌeg Zezuz urewe. — Tupàn hemur kar Izaew izuapyapyr wapyr aꞌe. Taꞌe àràpuhàràn ukàzym maꞌe kwer wazàwe wanekon aꞌe wà xe, iꞌi urewe.
Izeꞌeg henu re ur wi wi aꞌe kuzà huwake kury, upenàràg rehe wapyk pà kury. — Hepytywàgatu pe nehe ꞌy tuwihaw, iꞌi izupe.
Uzeꞌeg Zezuz izupe. — Aze awa heta taꞌyr aꞌe nehe, aze heta zawar izupe aꞌe wà no, nomono kwaw waꞌyr hemiꞌu weimaw wanupe aꞌe zàkwà, iꞌi izupe.
— Azeharomoete ꞌy, tuwihaw, iꞌi izupe.— Te zawar uꞌu temiꞌu kurer ywy rehe uꞌar maꞌe kwer aꞌe wà ꞌy, iꞌi izupe.
— Kuzà, herehe uzeruzar katu maꞌe romo ereiko ne zàkwà, iꞌi izupe. — Aꞌe rupi azapo putar nereminozgwer ihe nehe kury zàkwà, iꞌi izupe. Aꞌe ꞌar mehe we, naꞌarewahy umukatu imemyr aꞌe kury.
Zezuz umukatu teko teteaꞌu aꞌe wàUhem Zezuz oho aꞌe wi aꞌe kury. Ukwaw oho Karirez ꞌyryhu izywyr. Naꞌe uzeupir ywytyr rehe kury.
Teko teteaꞌu uhem oho aꞌe pe ipyr aꞌe wà. Werur wata ꞌym maꞌe izupe wà. Werur hehàpyhà ꞌym maꞌe wà no, werur uzemumyz ꞌym maꞌe wà no, werur uzeꞌeg ꞌym maꞌe wà no, werur imaꞌeahy maꞌe teteaꞌu wà no. Werur wamuapyk pà ipy huwake wà. Umukatu wà.
Ipytuhegatu teko hemiapo kwer hexak mehe wà. Ipytuhegatu uzeꞌeg ꞌym maꞌe kwer wazeꞌeg mehe wà, ipytuhegatu wata ꞌym maꞌe kwer wata mehe wà no, ipytuhegatu hehàpyhà ꞌym maꞌe kwer hehàpyhàgatu mehe wà no. Aꞌe rupi uzeꞌegatu Tupàn rehe wà. Izaew izuapyapyr wazar romo hekon aꞌe.
Zezuz uzapo temiꞌu teko teteaꞌu wanupe kuryWenoz Zezuz wemimuꞌe uzeupe aꞌe wà kury. — Apuhareko katu ꞌaw teko ihe wà, taꞌe umumaw naꞌiruz ꞌar hepyr wiko pà aꞌe wà xe, umaiꞌu ꞌym pà aꞌe wà xe. Naheporomono kar wer kwaw wanehe xe wi ihe, temiꞌu imono ꞌym pà wanupe ihe. Nezewe mehe uꞌar putar oho pe rupi aꞌe wà nehe, taꞌe nahuhàgahy kwaw aꞌe wà nehe xe, iꞌi urewe.
Urupuranu hehe ure. — Maꞌe pe uruexak putar wanemiꞌu ràm ure nehe, ꞌaw teko teteaꞌu wanupe ure nehe, uruꞌe izupe. — Taꞌe zaiko xe ywyxig heta haw pe zane xe, uruꞌe izupe.
— Màràn typyꞌak heta peme, iꞌi urewe. — 5 typyꞌak heta urewe, uruꞌe izupe. — Amo 2 piraꞌi no, uruꞌe izupe.
Naꞌe umuapyk kar Zezuz teko ywy rehe kaꞌapiꞌi rehe aꞌe wà kury.
Naꞌe upyhyk aꞌe 5 typyꞌak kury, aꞌe 2 pira no. Uzeꞌeg Tupàn pe no. — Nekatuahy Tupàn, taꞌe eremur ko temiꞌu urewe ne xe, iꞌi izupe. Naꞌe uzaikaikaw typyꞌak kury, pira no. Umur wemiaikaw kwer urewe. Ure hemimuꞌe ure, oromono aꞌe temiꞌu oroho teko wanupe ure no.
Teko umaiꞌu paw rupi katete wà. Uhyk wanupe. Oromonoꞌog temiꞌu kurer oroho ure, 7 kokuhu por ure.
awa aꞌe pe umaiꞌu maꞌe kwer aꞌe wà. Heta teteaꞌu kuzà aꞌe pe aꞌe wà no. Heta teteaꞌu kwarer aꞌe pe aꞌe wà no. Heta teteaꞌu kuzàtài aꞌe pe aꞌe wà no.
Naꞌe Zezuz omono kar teko aꞌe wi uzewi aꞌe wà kury. Wixe oho kanuhu pupe kury. Oho Màgàtà ywy kutyr kury.
Zeꞌeg kwehe arer kwaw par wenoz purumupytuhegatu kar haw Zezuz pe aꞌe wà kuryZeꞌeg kwehe arer kwaw par parizew her maꞌe aꞌe wà, xaxeto wanuwihaw hemetarer katu maꞌe xatuxew her maꞌe aꞌe wà no, ur Zezuz pyr aꞌe wà kury. Ipurumuzeꞌeg zemueteahy kar wer zepe Zezuz rehe wà. — Aze uzeꞌeg zemueteahy Tupàn rehe nehe, aꞌe mehe zapuner izuka kar haw rehe zane nehe, iꞌi uzeupeupe wà. — Aze uzeꞌeg zemueteahy tuwihawete rehe nehe, aꞌe mehe zauxiapekwer uzuka putar aꞌe wà nehe no, iꞌi uzeupeupe wà. Naꞌe uzeꞌeg izupe wà. — Ezapo purumupytuhegatu kar haw ureruwa rupi nehe ty, iꞌi izupe wà. — Aꞌe mehe urukwaw putar Tupàn hemimur kar romo nereko haw ure nehe, iꞌi izupe wà.
Uzeꞌeg Zezuz wanupe. — Aze ywak ipiràg kwarahy heixe mehe, — Nukyr kwaw àmàn aꞌe nehe, peze izupe.
Aze ywak iziꞌitahy ipiràg ihem mehe, — Ukyr putar àmàn aꞌe nehe, peze izupe nehe. Pekwaw katu àmàn tur àwàm. Pekwaw katu àmàn tur ꞌym àwàm, ywak rehe pemeꞌe mehe. Uzeapo maꞌe teteaꞌu iko kury, iahykaw hexak kar pà purupe kury. Màràzàwe tuwe napekwaw kwaw iahykaw ihem eteaꞌi haw, iꞌi wanupe.
— Azeharomoete teko ko ꞌar rehe har naꞌikatu pixik kwaw aꞌe wà. Nuweruzar pixik kwaw Tupàn aꞌe wà. Penoz purumupytuhegatu kar haw kwez ihewe. Nazapo kwaw peme ihe. Xo pitài maꞌe zo amumeꞌu putar peme nehe kury.— Kwehe mehe awa Zon her maꞌe wiko Tupàn zeꞌeg imumeꞌu har romo aꞌe. Amo pira uhuaꞌu maꞌe omokon Zon wie pe aꞌe. Naꞌiruz ꞌar umumaw hie pe wiko pà. Xo aꞌe maꞌe zo amumeꞌu peme ihe, iꞌi wanupe. Naꞌe uhem oho aꞌe wi wanuwi kury.
Zezuz uzeꞌeg parizew wanehe kury, xatuxew wanehe noUre hemimuꞌe ure, uruahaw yryhu oroho ure. Ureho mehe urereharaz typyꞌak ureremiꞌu ràm heraha haw wi. Nureraha kwaw.
Naꞌe uzeꞌeg Zezuz urewe.— Pezemupyꞌa parizew watypyꞌak imuapiruru kar haw rehe nehe ty wà, xatuxew watypyꞌak imuapiruru kar haw rehe nehe no ty wà, iꞌi urewe.
Naꞌe uruzeꞌeg urezeupeupe kury. — Naxirur kwaw typyꞌak zaneremiꞌu ràm zane, aꞌe rupi uzeꞌeg nezewe zanewe, uruꞌe urezeupeupe.
Wenu Zezuz urezeꞌeg mehe. Upuranu urerehe kury.— Màràzàwe tuwe pezeꞌeg wi wi typyꞌak heta ꞌymaw rehe. Pixikaꞌi herehe pezeruzar haw.
Peinu zepe hezeꞌeg. Napekwaw kwaw. Aipo napemaꞌenukwaw kwaw akwez 5 typyꞌak rehe, aꞌe awa wanupe heremiaikaikaw kwer rehe. Màràn kok pemynehem ikurer pupe.
Aipo napemaꞌenukwaw kwaw aꞌe typyꞌak rehe, awa wanupe heremiaikaikaw kwer rehe. Màràn kok pemynehem ikurer pupe.
Aipo napekwaw katu kwaw hemaꞌenukwaw paw pe, typyꞌak rehe hezeꞌeg mehe pe. Pezemupyꞌa parizew watypyꞌak imuapiruru kar haw rehe ty wà, xatuxew watypyꞌak imuapiruru kar haw rehe nehe ty wà.
Naꞌe urenu katu izeꞌeg kury, urukwaw katu imaꞌenukwaw paw kury. Nuzeꞌeg kwaw typyꞌak imuapiruru kar haw rehe. Parizew zeꞌeg rehe zo, xatuxew zeꞌeg rehe zo izeꞌeg. Taꞌe parizew aꞌe wà xe, xatuxew aꞌe wà no xe, upurumuꞌe muaꞌu Tupàn zeꞌeg rehe aꞌe wà xe.
Pet umumeꞌu Zezuz heko haw aꞌe kuryNaꞌe oho Zezuz Xezarez tawhu Piri ywy rehe har pe aꞌe kury. Ure hemimuꞌe ure no, oroho ipyr ure no. Aꞌe ywy rehe uhem ire upuranu urerehe. — Aze teko upuranu uzehezehe wà nehe, — Mo romo Zezuz hekon aꞌe, aze iꞌi uzeupeupe wà nehe, maꞌin putar amogwer teko herehe uzeꞌeg pà aꞌe wà nehe, iꞌi urewe.
— Zuàw purumuzahazahak maꞌe ukweraw wi maꞌe kwer romo hekon aꞌe, iꞌi amo newe wà, uruꞌe izupe. — Eri ukweraw wi maꞌe kwer romo hekon aꞌe, iꞌi amo newe wà no. — Zeremi ukweraw wi maꞌe kwer romo hekon aꞌe, iꞌi amogwer newe wà no. — Tupàn zeꞌeg imumeꞌu har kwehe arer ukweraw wi maꞌe kwer romo hekon aꞌe, iꞌi amogwer newe wà no, uruꞌe izupe.
Naꞌe upuranu urerehe. — Pe no, maꞌe peze herehe pezeꞌeg pà, iꞌi urewe.
Uzeꞌeg Ximàw Pet izupe. — Ureruwihawete urepyro har Tupàn hemimur karer romo ereiko ne, Tupàn wikuwe maꞌe taꞌyr romo ereiko ne, iꞌi izupe.
— Ikatuahy nezeꞌeg ihewe ty, Ximàw, Zuàw taꞌyr, iꞌi Zezuz izupe. — Taꞌe ni awa numumeꞌu kwaw ꞌaw zeꞌeg newe aꞌe wà xe. Xo heru ywate har umumeꞌu kwez newe, iꞌi izupe.
— Aꞌe rupi amo maꞌe amumeꞌu putar newe ihe nehe kury.— Aze awa wàpuz uzapo nehe, itahu tàtàahy maꞌe wekar putar oho nehe. Ereiko itahu ài ne. Aꞌe rupi amono putar amo nerer newe ihe nehe kury. — Pet, aꞌe putar newe nehe. — Ita, iꞌi aꞌe her zanezeꞌeg rupi. Tàpuz iapo har uzapo wàpuz ita tàtàahy maꞌe rehe aꞌe. Heremiruzeꞌeg aꞌe wà, heràpuz ài wanekon aꞌe wà. Azapo putar heràpuz ꞌàg ita rehe ihe nehe. Aꞌe rupi umàno maꞌe kwer wazar nomono kar pixik kwaw heremiruzeꞌeg tatahu pe aꞌe wà nehe.
— Amono e putar Tupàn pureruzeꞌegaw iwàpytymawokaw newe ihe nehe. Aze eremupytuꞌu kar maꞌe iapo re ko ywy rehe har wanupe nehe, amupytuꞌu kar putar aꞌe maꞌe iapo re ywak rehe har wanupe ihe nehe no. Aze erezapo kar maꞌe ko ywy rehe nehe, azapo kar putar aꞌe maꞌe aꞌe ywak rehe ihe nehe no.
— Pemumeꞌu zo Tuwihawete romo Purupyro Maꞌe romo hereko haw amogwer wanupe nehe ty wà, ko ꞌar rehe nehe ty wà, iꞌi urewe.
Zezuz umumeꞌu umàno àwàm aꞌe kuryNaꞌe Zezuz uzypyrog umàno àwàm imumeꞌu pà urewe aꞌe kury. — Aha putar Zeruzarez tawhu pe ihe nehe. Tàmutàmuzgwer paw aꞌe wà, xaxeto wanuwihaw aꞌe wà no, zeꞌeg kwehe arer rehe upurumuꞌe maꞌe aꞌe wà no, upuraraw kar putar maꞌerahy teteaꞌu ihewe aꞌe wà nehe. Hezuka kar putar wà nehe no. Naꞌiruz ꞌar mehe Tupàn hemugweraw kar putar hemàno haw wi aꞌe nehe no, iꞌi urewe.
Naꞌe Pet weraha Zezuz pepaꞌu urewi kury, uzeꞌeg ahyahy pà izupe kury. — Tuwe Tupàn nuzapo kar kwaw nezewe haw aꞌe nehe ty, hezar, iꞌi izupe. — Tuwe tuwihaw nanezuka kwaw wà nehe, iꞌi izupe.
Uwak Zezuz kury, Pet rehe umeꞌe pà kury. — Etyryk herenatar wi nehe, Zurupari. Hemupytuꞌu kar zo pe nehe. Tupàn nanemuzeꞌeg kar kwaw nezewe aꞌe. Awa ài nemaꞌenukwaw ne, awa ài erezeꞌeg ne. Nanemaꞌenukwaw kwaw maꞌe rehe Tupàn ài ne. Nerezeꞌeg kwaw Tupàn ài ne, iꞌi izupe.
Naꞌe uzeꞌeg wà urewe.— Aze awa herupi iho wer aꞌe nehe, tuwe niꞌi kwaw nezewe nehe, — Aze apuraraw maꞌerahy ihe nehe, apytuꞌu putar Zezuz hemiruzeꞌeg romo hereko re ihe nehe, tuwe niꞌi kwaw nehe. Upuraraw putar maꞌerahy aꞌe nehe, ywyra kanetar rehe uzywàzywà haw zàwenugar aꞌe nehe, aze oho herupi aꞌe nehe, iꞌi urewe.
Aze amo ipurupyro wer weko haw rehe nehe, umukàzym putar nehe. Aze amo umukàzym weko haw nehe, heremiruzeꞌeg romo weko haw rehe nehe, wexak putar nehe.
Aze awa upyhyk maꞌe ywy rehe har paw rupi nehe, aze aꞌe re umukàzym weko haw nehe, aipo wiko tuwe maꞌe hereko har romo nehe, aipo wiko tuwe hemetarer katu maꞌe romo nehe. Nan kwaw pa. Aze umukàzym weko haw nehe, nupuner pixik kwaw maꞌe imono haw rehe weko haw ipyro pà nehe. Nupuner pixik kwaw weko haw ipyro haw rehe nehe.
Ihe Awa taꞌyr ihe, azur wi putar heru ikàgaw ipuràgaw herur pà ihe nehe, hereko haw pe har wanerur pà ihe wà nehe no. Aꞌe ꞌar mehe amekuzar putar teko wanemiapo kwer paw rupi katete ihe nehe.
Pemaꞌenukwaw katu ko hezeꞌeg rehe nehe ty wà. Amo xe har herexak putar Tuwihawete romo hezur mehe aꞌe wà nehe, umàno ꞌym mehe aꞌe wà nehe. Ihe Awa taꞌyr ihe. Azur putar Tuwihawete romo hereko pà ihe nehe. Teko herexak putar hezur mehe aꞌe wà nehe.
Zezuz uzeapo heny katu maꞌe romo aꞌe kuryNaꞌe 6 ꞌar pawire Zezuz wata oho aꞌe kury, Pet heraha pà uzeupi aꞌe kury. Weraha Xiak aꞌe no. Weraha tywyr Zuàw uzeupi aꞌe no. Uzeupir oho aꞌe zutykaꞌi ywytyruhu rehe aꞌe wà.
Naꞌe Zezuz amo ae maꞌe romo uzeapo aꞌe ywytyr rehe wiko mehe aꞌe kury. Hemimuꞌe wexak amo ae maꞌe romo izeapo mehe aꞌe wà. Huwa uhyape katu kwarahy ài. Ikamir puku xigatu, kwarahy heny haw ài no.
Naꞌe aꞌe naꞌiruz hemimuꞌe wexak Moizez aꞌe pe wà. Wexak Eri aꞌe pe wà no. Moizez aꞌe, Eri aꞌe no, uzeꞌeg waiko Zezuz pe aꞌe wà.
Naꞌe uzeꞌeg Pet Zezuz pe kury. — Urezar, iꞌi izupe. — Ikatuahy urereko haw xe pepyr ko ꞌar rehe ure kury. Aze ereputar nehe, azapo putar naꞌiruz tàpuz pew xe peme ihe nehe. Heta putar neràpuz nehe. Heta putar Moizez pe aꞌe nehe no. Heta putar Eri hàpuz aꞌe nehe no, iꞌi izupe.
Izeꞌeg mehe we uhem ywàxig uhyape katu maꞌe aꞌe pe wanupe kury, waꞌaromo kury. Wenu amo ywàxig rehe uzeꞌeg maꞌe aꞌe wà.— ꞌAw awa heraꞌyr romo hekon aꞌe, heremiamutar romo hekon aꞌe, iꞌi aꞌe zeꞌeg.— Peinu katu izeꞌeg nehe ty wà, iꞌi wanupe.
Aꞌe zeꞌeg henu mehe hemimuꞌe ukyze katu tuwe izuwi wà. Uꞌar ywy rehe uwa imuhyk pà wà, uzeaiwyk pà wà.
Uhem Zezuz wanuwake kury. Opokok wanehe. — Pepuꞌàm ty wà, iꞌi wanupe. — Pekyze zo penemixak kwer wi nehe, iꞌi wanupe.
Aꞌe rupi umeꞌe uzeiwyr wà. Wexak Zezuz aꞌe pe wà. Nuexak kwaw Moizez wà, nuexak kwaw Eri wà. Taꞌe ukàzym aꞌe wi wanuwi aꞌe wà kury xe.
Ywytyruhu wi wezyw mehe we Zezuz uzeꞌeg wanupe. — Pemumeꞌu zo kwez maꞌe penemixak kwer amo wanupe nehe, teko wanupe nehe, ko ꞌar rehe nehe, iꞌi wanupe. — Ihe Awa taꞌyr ihe, akweraw wi putar hemàno re ihe nehe. Xo aꞌe re zo pepuner imumeꞌu haw rehe nehe, iꞌi wanupe.
Naꞌe ure hemimuꞌe ure, urupuranu hehe ure kury.— Zeꞌeg kwehe arer rehe upurumuꞌe maꞌe aꞌe wà, nezewe uzeꞌeg aꞌe wà. — Tupàn hemimur kar awa romo uzeapo maꞌe ràm tur ꞌym mehe we Eri ur putar aꞌe nehe, iꞌi waiko teko wamuꞌe pà wà. Màràzàwe tuwe nezewe haw rehe upurumuꞌe waiko aꞌe wà, uruꞌe izupe.
Uzeꞌeg Zezuz urewe.— Azeharomoete nezewe iꞌi zeꞌeg kwehe arer aꞌe. — Eri aꞌe nehe, ur putar Tupàn hemimur kar awa romo uzeapo maꞌe ràm tur zanune aꞌe nehe, iꞌi zeꞌeg kwehe arer aꞌe.
Ihe ko maꞌe amumeꞌu putar peme ihe nehe kury. — Eri uhem wà aꞌe. Teko nukwaw kwaw hexak mehe wà. Upuraraw kar maꞌerahy izupe wà, taꞌe ipurupuraraw kar wer hehe izupe wà xe. Nezewegatete wanekon putar ihewe wà nehe no. Nahekwaw kwaw wà nehe no. Maꞌerahy upuraraw kar putar ihewe wà nehe no.
Aꞌe ꞌar mehe we aꞌe hemimuꞌe ukwaw tuwe izeꞌeg aꞌe wà, taꞌe uzeꞌeg Zuàw purumuzahazahak maꞌe rehe aꞌe xe, uzehe aꞌe no xe.
Zezuz umukatu kwarer tekwe ikatu ꞌym maꞌe hereko har aꞌe kuryZezuz aꞌe, aꞌe naꞌiruz hemimuꞌe aꞌe wà no, uzewyr wà teko wapyr aꞌe wà kury. Naꞌe ur awa Zezuz pyr aꞌe kury, huwa rupi wapyk pà upenàràg rehe aꞌe kury, taꞌe ipurenoz wer maꞌe rehe izupe aꞌe xe.
— Tuwihaw, iꞌi izupe. — Epuhareko katu heraꞌyr nehe. Taꞌe heꞌo aꞌe xe. Tuweharupi iàkàzym iko aꞌe, uꞌar pà aꞌe. Amo ꞌar mehe uꞌar tata pupe. Amo ae ꞌar mehe uꞌar ꞌy pupe.
Arur neremimuꞌe wanupe ihe. Nupuner kwaw imukatu haw rehe aꞌe wà, iꞌi izupe.
Uzeꞌeg Zezuz teko uzeake har wanupe. — Herehe uzeruzar ꞌym maꞌe romo peiko, peiko ikatu ꞌym maꞌe iapo har romo no, iꞌi wanupe. — Tuweharupi aiko pepyr ihe. Kwehe àro Tupàn pe pezewyr àwàm ihe. Màràn ꞌar amumaw putar Tupàn pe pezewyr haw hàro pà nehe, iꞌi wanupe. — Perur aꞌe kwarer ihewe nehe kury ty, iꞌi tu pe.
Uzeꞌeg tekwe ikatu ꞌym maꞌe pe, imuhem kar pà kwarer wi. Uhem tuwe tekwe ikatu ꞌym maꞌe izuwi. Ikatu kwarer naꞌarewahy kury.
Ure hemimuꞌe ure, oroho Zezuz pe ure, izupe urezeꞌeg pà ure. Xo ure zo uruzeꞌeg izupe. Amogwer teko nuenu kwaw urezeꞌeg, taꞌe naheta kwaw teko ipyr aꞌe mehe wà xe. — Màràzàwe tuwe nurupuner kwaw aꞌe tekwe ikatu ꞌym maꞌe imuhem kar haw rehe izuwi ure, uruꞌe izupe, hehe urepuranu pà.
Uzeꞌeg urewe.— Pixikaꞌi herehe pezeruzar haw pe, aꞌe rupi napepuner kwaw imuhem kar haw rehe puruwi pe. Pemaꞌenukwaw hezeꞌeg rehe nehe ty wà. Aze heta herehe pezeruzar haw nehe, maꞌeàꞌyz pixikaꞌi maꞌe mutar her maꞌe ài nehe, aꞌe mehe pepuner pezeꞌegaw rehe ywytyr pe nehe. — Eho xe wi nehe, eho ꞌa pe nehe, pepuner peze haw rehe izupe nehe. Aꞌe ywytyr peneruzar putar aꞌe nehe. Pepuner wyzài maꞌe iapo haw rehe nehe.
Aze pepurumuhem kar wer agwer tekwe ikatu ꞌym maꞌe wanehe puruwi pe wà nehe, pezeꞌeg tuwe Tupàn pe hehe nehe, pezekwaku pà pemaiꞌu ꞌym pà nehe. Xo aꞌe mehe zo pepuner agwer tekwe ikatu ꞌym maꞌe wamuhem kar haw rehe puruwi nehe.
Zezuz uzeꞌeg wi umàno àwàm rehe aꞌe kuryUre Zezuz hemimuꞌe paw ure kury, uruzemonoꞌog Karirez ywy rehe ure kury. Naꞌe uzeꞌeg Zezuz wà urewe kury. — Ihe Awa taꞌyr ihe, nan kwehe kwaw Tupàn hemono putar hezuka kar àràm wanupe aꞌe nehe.
Hezuka kar putar aꞌe wà nehe. Naꞌiruz ꞌar pawire Tupàn hemugweraw kar wi putar hemàno re aꞌe nehe. Uruzemumikahy izeꞌeg henu mehe ure.
Zezuz omono temetarer xaxeto wanupe aꞌe kuryNaꞌe oho Zezuz Kapanau taw pe aꞌe kury, urerupi aꞌe kury. Urehem ire Tupàn hàpuzuhu pupe temetarer imonoꞌogar ur urepyr aꞌe wà. Upuranu Pet rehe wà. — Zezuz nemuꞌe har aꞌe, aipo umur temetarer tàpuzuhu pe aꞌe, tuwihaw zeꞌeg heruzar pà aꞌe, iꞌi izupe wà.
— Heꞌe ty, iꞌi Pet wanupe. Wixe Pet oho tàpuz me kury. Zezuz aꞌe ràgypy uzeꞌeg izupe. — Ximàw, iꞌi izupe. — Maꞌe ere ihewe. Mo omono temetarer tuwihawete ko ywy rehe har wanupe aꞌe wà. Aipo aꞌe ywy rehe har omono temetarer izupe wà. Aipo amo ae ywy rehe har omono temetarer izupe wà, iꞌi Pet pe, hehe upuranu pà.
— Amo ae ywy rehe har omono izupe aꞌe wà, iꞌi Pet izupe. — Aꞌe mehe aꞌe ywy rehe har nomono kwaw temetarer uwihawete wanupe wà, iꞌi Zezuz izupe. — Aiko Tupàn taꞌyr romo ihe. Tupàn ꞌàg tàpuzuhu izar romo hekon aꞌe. Aꞌe rupi namono kwaw temetarer tàpuz rehe uzekaiw maꞌe wanupe ihe, iꞌi upyꞌa pe.
— Tuwe rihi. Aze namono kwaw temetarer wanupe nehe, uzeꞌeg zemueteahy putar herehe aꞌe wà nehe. Aꞌe rupi xiapo nezewe zane nehe kury, iꞌi Pet pe. — Eho ipirapoz pà yryhu pe nehe ty. Ipira uꞌu putar pina nehe. Enuhem ꞌy wi nehe. Erexak putar temetarer tàtà maꞌe hekuzar katu maꞌe izuru pe nehe. Uhyk putar zanewe nehe. Emono aꞌe temetarer tàtà maꞌe eho xaxeto wanupe nehe. Emekuzar henewer haw nehe, emekuzar nenewer haw nehe no. Uhyk putar zanewe nehe. Naꞌe Pet weruzar izeꞌeg oho aꞌe kury.
— Mo wiko putar tuwihawete ikàg weraꞌu maꞌe romo aꞌe nehe, iꞌi hemimuꞌe Zezuz pe wàAꞌe ꞌar mehe we ure hemimuꞌe ure, oroho ipyr ure, hehe urepuranu pà ure. — Mo wiko putar tuwihawete ikàg weraꞌu maꞌe romo amogwer wanuwi nehe, Tupàn pureruzeꞌeg mehe nehe, uruꞌe izupe.
Wenoz Zezuz kwarer uzeupe aꞌe kury. Umupuꞌàm urerenataromo.
Uzeꞌeg urewe. — Pemaꞌenukwaw katu ko hezeꞌeg rehe nehe ty wà. Aze napezeapo kwaw amo ae teko ài nehe, aze napeiko kwaw ko kwarer ài nehe, napeiko kwaw Tupàn hemiruzeꞌeg romo nehe.
Aze awa wiko ko kwarer ài nehe, aze ikàg ꞌym maꞌe ài hekon nehe, xo aꞌe mehe zo wiko putar tuwihaw romo Tupàn pureruzeꞌeg mehe nehe.
Aze awa uzeꞌeg nezewe nehe, — Azekaiw katu putar agwer kwarer wanehe ihe nehe, taꞌe Zezuz rehe uzeruzar maꞌe romo wanekon aꞌe wà xe, aze iꞌi nehe, aꞌe mehe wiko putar herehe uzekaiw katu maꞌe ài aꞌe nehe no.
— Zurupari uzapo kar ikatu ꞌym maꞌe iko purupe aꞌe, iꞌi Zezuz aꞌe kuryUzeꞌeg urewe. — Aze awa umupytuꞌu kar agwer kwarer herehe uzeruzar ire aꞌe wà nehe, Tupàn uzepyk putar tuwe aꞌe awa rehe aꞌe nehe. Aze mo xiàpixi itahu iazuromo, aze mo xityk heraha ꞌy mytepe, izuka pà, ikatu weraꞌu mo izupe. Aꞌe mehe mo nupuner iwer mo ikatu ꞌym maꞌe iapo kar haw rehe amo ae kwarer pe. Taꞌe Tupàn wikwahy tuwe agwer teko wanupe aꞌe xe.
Teko uzemumikahy putar aꞌe wà nehe, taꞌe Zurupari uzapo kar maꞌe iko wanupe aꞌe xe, Tupàn hape iawy kar pà wanupe aꞌe xe. Tuweharupi uzapo kar agwer maꞌe teko wanupe aꞌe, taꞌe naꞌikatu pixik kwaw aꞌe xe. Tupàn uzepyk putar aꞌe teko wanehe nehe. Uzepyk putar iapo kar har rehe aꞌe nehe no.
Aze amo awa ipo umupytuꞌu kar herehe izeruzar ire nehe, tuwe omonohok opo heityk pà nehe. Tupàn pyr pitài opo heraha haw ikatu weraꞌu tatahu pe iho haw mokoz opo heraha haw wi aꞌe.Aze amo awa ipy umupytuꞌu kar amo herehe izeruzar ire nehe, tuwe omonohok upy heityk pà nehe. Tupàn pyr pitài upy heraha haw ikatu weraꞌu tatahu pe iho haw mokoz upy heraha haw wi aꞌe no.
Aze heha umupytuꞌu kar eteaꞌi amo herehe izeruzar ire nehe, tuwe oꞌok weha heityk pà nehe. Tupàn pyr pitài weha heraha haw ikatu weraꞌu tatahu pe iho haw mokoz weha heraha haw wi.
Àràpuhàràn ukàzym maꞌe rehe uzeꞌeg aꞌe kuryUzeꞌeg wiwi Zezuz urewe.— Pezeꞌeg zemueteahy zo agwer kwarer wanehe nehe. Taꞌe Tupàn heko haw pe har aꞌe wà xe, ko kwarer wanehe uzekaiw maꞌe aꞌe wà xe, wiko Tupàn ywak rehe har huwa rupi tuweharupi aꞌe wà xe.
Taꞌe ihe Awa taꞌyr ihe xe, azur ko ywy rehe ihe xe, tatahu pe oho maꞌe ràm tatahu wi wapyro pà ihe xe.
Aze awa wereko 100 weimaw àràpuhàràn aꞌe wà nehe, aze pitài heimaw ukàzym oho izuwi aꞌe nehe, maꞌe uzapo putar aꞌe nehe. Wezar putar amogwer weimaw ywytyr rehe wamumaiꞌu kar pà aꞌe wà nehe. Wekar putar amo ukàzym maꞌe kwer oho nehe.
Aze wexak nehe, hurywete putar tuwe nehe. Hurywete putar aꞌe nehe, taꞌe amogwer nukàzym kwaw aꞌe wà xe. Hurywete weraꞌu putar nehe, taꞌe wexak putar ukàzym maꞌe kwer aꞌe nehe no xe.
Nezewegatete penu ywate har hurywete putar aꞌe nehe, aze upyro amo kwarer tatahu wi aꞌe nehe. Aze pitài kwarer oho tatahu pe nehe, Tupàn uzemumikahy putar nehe. Aze pitài uzehe uzeruzar maꞌe kwarer zàwenugar oho tatahu pe nehe, uzemumikahy putar nehe.
Zezuz uzeꞌeg uzeruzar maꞌe ikatu ꞌym maꞌe iapo har wanehe aꞌe kuryUzeꞌeg wiwi Zezuz urewe.— Aze amo uzeruzar maꞌe uzapo ikatu ꞌym maꞌe newe aꞌe nehe, emumeꞌu hemiapo kwer eho izupe nehe. Ne zutykaꞌi eho izupe nezeꞌeg pà nehe. Ezeꞌeg zo izupe amo wanuwa rupi nehe. Aze uzeapyaka nerehe nehe, aze uzemumikahy tuwe wemiapo kwer rehe nehe, ikatuahy Tupàn pe nehe, taꞌe uzewyr putar Tupàn pe aꞌe nehe xe.
Aze naꞌipurenu wer kwaw nezeꞌeg rehe nehe, aꞌe mehe ezeꞌeg wi eho izupe nehe no, amo mokoz teko waneraha pà nerupi nehe no. Ezeꞌeg wi izupe nehe. Aꞌe rupi amogwer wenu putar hemiapo kwer imumeꞌu haw aꞌe wà nehe. Aze ruꞌu mokoz wenu putar wà nehe, aze ruꞌu naꞌiruz wà nehe. Taꞌe Tupàn zeꞌeg kwehe arer pape rehe imuapyk pyrer uzapo kar nezewe haw zanewe aꞌe xe.
Aze naꞌipurenu wer pixik kwaw nezeꞌeg rehe nehe, wazeꞌeg rehe nehe, aꞌe mehe emumeꞌu hemiapo kwer eho uzeruzar maꞌe wazemonoꞌogaw pe nehe. Aꞌe mehe uzemonoꞌog maꞌe uzeꞌeg putar izupe aꞌe wà nehe, heruzeꞌeg pà aꞌe wà nehe, hemiapo kwer ikatu ꞌym maꞌe imumeꞌu pà izupe aꞌe wà nehe. Aze nuweruzar kwaw wazeꞌeg nehe, pemono kar aꞌe uzeruzar maꞌe pezemonoꞌogaw wi nehe, taꞌe maꞌe rehe imunar maꞌe ài hekon aꞌe xe.
Ikatu ꞌym maꞌe imunànaw rehe uzeꞌeg aꞌeUzeꞌeg wiwi Zezuz urewe.— Aꞌe rupi amumeꞌu putar ko maꞌe peme ihe nehe kury. — Tupàn umunàn putar neremiapo kwer ikatu ꞌym maꞌe aꞌe nehe, aze peze amo pe nehe, aꞌe mehe Tupàn umunàn putar hemiapo kwer ikatu ꞌym maꞌe aꞌe nehe. — Tupàn numunàn kwaw neremiapo kwer ikatu ꞌym maꞌe aꞌe nehe, aze peze amo pe nehe, aꞌe mehe Tupàn numunàn kwaw hemiapo kwer ikatu ꞌym maꞌe aꞌe nehe.
Amo ae maꞌe amumeꞌu putar peme ihe nehe no. — Aze mokoz teko wenoz maꞌe Tupàn pe aꞌe wà nehe, aze uzuawygatu waneminoz aꞌe wà nehe, heru ywate har uzapo putar aꞌe maꞌe wanupe aꞌe nehe.
Aze mokoz teko uzemonoꞌog hemuwete katu pà aꞌe wà nehe, aze naꞌiruz teko uzemonoꞌog hemuwete katu pà aꞌe wà nehe, aiko putar aꞌe pe wainuromo ihe nehe.
Umaꞌereko maꞌe ikatu ꞌym maꞌe rehe uzeꞌeg aꞌe kuryNaꞌe uhem Pet Zezuz pe kury, hehe upuranu pà kury. — Hezar, iꞌi izupe. — Aze amo uzeruzar maꞌe uzapo ikatu ꞌym maꞌe ihewe nehe, hereharaz putar hemiapo kwer wi ihe nehe. Aze uzapo wi nehe, hereharaz wi hemiapo kwer wi ihe nehe no, imunàn pà ihe nehe no. Nazepyk kwaw hehe nehe. Màràn hemiapo kwer wi apuner hereharaz haw rehe nehe. Aze ruꞌu 7 haw hereharaz putar izuwi nehe, iꞌi izupe.
— Nan, iꞌi Zezuz urewe. — 70 haw 7 haw nereharaz hemiapo kwer wi ne nehe ty, iꞌi izupe. -Hemiapo kwer paw wi nereharaz nehe, iꞌi izupe.
Naꞌe umumeꞌu amo maꞌemumeꞌu haw urewe kury.— Amo teko unewer temetarer rehe uzar pe aꞌe wà. Wazar umuapyk wanewer haw pape rehe aꞌe. Amo ꞌar mehe wazar ur aꞌe pape hexak pà aꞌe kury.
Uzypyrog hexak pà aꞌe, wemetarer ipapar pà aꞌe. Aꞌe ꞌar mehe we werur amo awa huwa rupi wà. Temetarer teteaꞌu rehe aꞌe awa unewer uzar pe aꞌe, uwihaw pe aꞌe. Aze 100 awa umumaw 100 kwarahy umaꞌereko pà aꞌe wà, nomonoꞌog kwaw temetarer aꞌe inewer awer zàwe aꞌe wà.
Naheta kwaw temetarer izupe, aꞌe rupi nupuner kwaw hemetarer hekuzar imono haw rehe uzar pe aꞌe. Aꞌe rupi izar uzeꞌeg zauxiapekwer wanupe kury.— Pemeꞌeg kwez awa peho amo tuwihaw pe nehe. Pemeꞌeg hemireko nehe no, pemeꞌeg ipurumuzàmuzàg wà nehe no, pemeꞌeg imaꞌe paw rupi katete nehe no. Nezewe mehe apyhyk wi putar heremetarer ihe nehe. Taꞌe unewer temetarer teteaꞌu rehe ihewe aꞌe xe. Umaꞌereko putar amo tuwihaw pe kawaru ài aꞌe nehe, taꞌe nupuner kwaw heremetarer imuzewyr haw rehe ihewe aꞌe xe, iꞌi wanupe.
Uꞌar aꞌe awa upenàràg rehe uzar huwa rupi aꞌe kury, maꞌe henoz pà izupe aꞌe kury. — Hepuhareko katu pe nehe, eàro tuwe nehe, amonoꞌog putar neremetarer paw rupi nehe, newe hekuzar imono pà nehe, iꞌi izupe.
Upuhareko izar aꞌe. Aꞌe rupi heharaz wemetarer wi aꞌe. Omono kar aꞌe awa aꞌe wi uzewi aꞌe.
Oho aꞌe wi uzar wi kury. Wata mehe wexak amo awa pe rupi kury. — Erenewer ihewe, iꞌi wemixak kwer pe. Pixikaꞌi inewer haw. Xo pitài ꞌar rehe imaꞌereko haw hekuzar zo. Upyhyk aꞌe awa iazuromo kury, uzuka eteaꞌi kury. — Tàritykaꞌi emuzewyr heremetarer ihewe nehe ty, iꞌi ahyahy izupe.
Naꞌe aꞌe awa uꞌar upenàràg rehe wapyk pà kury, uzeꞌeg pà izupe kury. — Hepuhareko katu pe nehe, eàro tuwe nehe. Amonoꞌog putar neremetarer paw rupi ihe nehe, newe imuzewyr pà ihe nehe, iꞌi izupe.
Nuàro kwaw aꞌe. Umunehew kar zemunehew paw pe aꞌe.— Erepyta putar xe zemunehew paw pe nehe. Aze eremuzewyr heremetarer ihewe nehe, xo aꞌe mehe zo erepuner xe wi nehemaw rehe nehe, iꞌi izupe.
Amogwer tuwihaw hemiruzeꞌeg wexak nezewe haw aꞌe wà. Wikwahy hexak mehe wà. Umumeꞌu paw oho uwihaw pe wà, uzar pe wà.
Aꞌe rupi tuwihaw werur kar aꞌe awa iaiw maꞌe uzeupe kury.— Umaꞌereko maꞌe ikatu ꞌym maꞌe romo ereiko ne. Erenewer temetarer teteaꞌu rehe ihewe ne.— Namuzewyr kar kwaw aꞌe heremetarer newe nehe, aꞌe newe ihe. Hereharaz izuwi ihe, taꞌe erenoz ihewe ne xe.
Urupuhareko ihe. Màràzàwe tuwe nerepuhareko kwaw amo ne, iꞌi izupe.
Aꞌe rupi wikwahy izar. Umunehew kar aꞌe awa zemunehew paw pe kury. — Erepyta putar xe nehe. Aze eremuzewyr heremetarer ihewe paw rupi nehe, xo aꞌe mehe zo erepuner xe wi nehemaw rehe nehe, iꞌi izupe.
Naꞌe uzeꞌeg wi Zezuz urewe kury.— Heru ywate har aꞌe nehe no, nezewegatete uzapo putar peme paw rupi katete aꞌe nehe no. Aze napeneharaz kwaw penapihar hemiapo kwer wi nehe, ikatu ꞌym maꞌe peme iapo mehe nehe, heru ywate har naheharaz kwaw penemiapo kwer ikatu ꞌym maꞌe wi aꞌe nehe no.
Zezuz upurumuꞌe aꞌe kury. — Pepuir zo penemireko wanuwi nehe, iꞌi wanupeAꞌe maꞌe imumeꞌu pawire uhem Zezuz oho aꞌe wi Karirez ywy wi aꞌe kury. Uhem oho Zutez ywy rehe, Zotàw yrykawaz.
Teko teteaꞌu oho waiko haikweromo wà. Umukatu imaꞌeahy maꞌe teteaꞌu oho iko aꞌe ywy rehe wata mehe aꞌe wà.
Amo zeꞌeg kwehe arer kwaw par parizew her maꞌe uhem wà ipyr aꞌe wà. Ipurumuzeꞌeg zemueteahy kar wer hehe wà. Uzeꞌeg izupe wà. — Aze awa ipuir e wer wemireko wi nehe, maꞌin zeꞌeg kwehe arer pape rehe imuapyk pyrer agwer awa rehe aꞌe, iꞌi izupe wà.
Uzeꞌeg Zezuz wanupe.— Aipo napemugeta pixik kwaw Tupàn zeꞌeg pape rehe imuapyk pyrer. Izypy mehe Tupàn uzapo awa aꞌe, uzapo kuzà aꞌe no. Aꞌe rupi awa uhem putar u wi uhy wi aꞌe nehe, wemireko rehe we wiko pà aꞌe nehe. Mokoz teko aꞌe wà nehe, pitài teko romo wanekon putar aꞌe wà nehe, iꞌi Tupàn zeꞌeg kwehe arer.
Aꞌe rupi nuiko kwaw mokoz teko romo wà kury. Pitài teko romo wanekon wà kury. Teko nupuner kwaw wamuzaꞌak kar haw rehe aꞌe wà nehe, taꞌe Tupàn umuigo kar pitài romo aꞌe wà xe.
Akwez parizew upuranu hehe aꞌe wà kury. — Màràzàwe tuwe Moizez umupuir kar awa hemireko wi aꞌe wà. — Aze awa ipuir wer wemireko wi nehe, tuwe umumeꞌu upuir haw izupe nehe, uzeꞌeg imuapyk pà pape rehe nehe. Aꞌe mehe upuner uzewi imono kar haw rehe nehe, iꞌi Moizez zaneipy wanupe aꞌe. Màràzàwe tuwe nezewe iꞌi aꞌe, iꞌi parizew Zezuz pe wà.
Uzeꞌeg Zezuz wanupe kury.— Nezewe iꞌi Moizez aꞌe, taꞌe zawaiw katu pemuꞌe haw xe, zawaiw katu peipy wamuꞌe haw aꞌe wà no xe. Nan kwaw nezewe izypy mehe. Izypy mehe ywy iapo re awa iapo re kuzà iapo re teko weruzar Tupàn zeꞌeg aꞌe wà.
Ko maꞌe amumeꞌu putar peme ihe nehe kury. Aze kuzà ikatu umen pe nehe, aze noho pixik kwaw amo ae awa puhe nehe, aze imen upuir izuwi nehe, aze aꞌe re wereko amo kuzà aꞌe nehe, aꞌe mehe aꞌe awa ikatu ꞌym maꞌe iapo har romo hekon Tupàn huwa rupi aꞌe nehe. Aꞌe kuzà pyahu maꞌe hereko haw aꞌe, nuzawy kwaw kuzà wyzài puhe iho haw Tupàn huwa rupi aꞌe.
Naꞌe uruzeꞌeg izupe ure kury. — Aze nezewe wanekon wà nehe, aꞌe mehe ikatu weraꞌu wazereko ꞌymaw wanupe nehe, uruꞌe izupe.
— Ko zeꞌeg namumeꞌu kwaw teko nànàn ihe. Aze Tupàn ipurumumeꞌu wer ko zeꞌeg rehe amo awa pe nehe, amo kuzà pe nehe, aꞌe mehe, tuwe weruzar wà nehe.
Heta awa hemireko ꞌym maꞌe aꞌe wà. Amo nupuner kwaw wemireko haw rehe aꞌe, taꞌe uzexak kar mehe arer we nezewe hekon aꞌe xe. Amo ae awa nupuner kwaw wemireko haw rehe aꞌe, taꞌe teko nezewe haw romo umuigo kar aꞌe wà xe. Amo ae awa nahemireko kwaw aꞌe, taꞌe uzekwaku nezewe aꞌe xe, uzemonokatu pà Tupàn pureruzeꞌegaw pe aꞌe xe. Aze awa upuner ko zeꞌeg heruzar haw rehe nehe, tuwe weruzar nehe.
Zezuz opokok kwarearer wanehe aꞌe kuryNaꞌe teko werur kwarearer Zezuz pe aꞌe wà kury. — Epokok wanehe, iꞌi izupe wà. Ure hemimuꞌe ure, uruzeꞌeg ahyahy wanupe ure. — Perur zo kwarearer izupe pe wà nehe, uruꞌe wanupe.
Uzeꞌeg Zezuz urewe. — Tuwe kwarer ur ihewe aꞌe wà nehe. Pemupytuꞌu kar zo wanur ire pe wà nehe. Taꞌe Tupàn hemiruzeꞌeg aꞌe wà xe, agwer kwarearer wazàwe wanekon aꞌe wà xe. Aze teko heko wer Tupàn hemiruzeꞌeg romo wà nehe, tuwe uzeruzar herehe kwareraꞌi wazàwe nehe, iꞌi urewe.
Naꞌe opokok kwarer wanehe kury. Aꞌe re uhem oho aꞌe wi wanuwi.
Hemetarer katu maꞌe uzeꞌeg wà Zezuz pe aꞌe kuryAmo ꞌar mehe amo awa ur Zezuz pyr aꞌe. — Purumuꞌe maꞌe, iꞌi izupe.— Heho wer Tupàn pyr ihe, hemàno re ihe. Hereko wer ipyr tuweharupi ihe. Maꞌe azapo putar hezemuawyze kar pà izupe nehe, iꞌi izupe.
— Màràzàwe tuwe erepuranu iko herehe ne, Màràzàwe tuwe eremumeꞌu kar ikatuahy maꞌe rehe neremiapo ràm ikatu maꞌe ihewe ne, iꞌi izupe.— Pitài zo ikatuahy maꞌe heta aꞌe. Tupàn aꞌe ikatuahy maꞌe romo hekon aꞌe. Eruzar izeꞌeg kwehe arer eho nehe, aze nereko wer tuweharupi ipyr nehe, iꞌi izupe.
— Maꞌenugar zeꞌeg kwehe arer aruzar putar ihe nehe, iꞌi Zezuz pe. Uzeꞌeg Zezuz izupe.— Epuruzuka zo nehe. Eho zo neremireko ꞌym puhe nehe. Nemunar zo amo maꞌe rehe nehe. Neremuꞌem zo nehe.
Ezeruzeꞌegatu neru, nehy rehe nehe no. Ezamutar katu nerapi har nehe, nezeamutar katu haw zàwe nehe, iꞌi Zezuz izupe.
— Aruzar aꞌe zeꞌeg paw tuweharupi ihe, iꞌi Zezuz pe. — Maꞌe azapo putar ihe nehe kury, iꞌi izupe.
— Aze ikatuahy maꞌe romo nereko wer azeharomoete nehe, emeꞌeg nemaꞌe paw eho nehe, aꞌe re emono hekuzar arer maꞌe hereko ꞌymar wanupe nehe. Neremetarer paw imono e pawire nehe, eata eho herupi nehe heremimuꞌe romo nereko pà nehe. Taꞌe erereko putar maꞌe teteaꞌu nehe xe, Tupàn pyr neho mehe nehe xe, iꞌi Zezuz izupe.
Izeꞌeg henu mehe uzemumikahy aꞌe awa aꞌe, taꞌe hemetarer katu maꞌe romo hekon aꞌe xe.
Naꞌe uzeꞌeg Zezuz urewe kury. — Zawaiw katu hemetarer katu maꞌe Tupàn hemiruzeꞌeg romo heko haw aꞌe.
Amo maꞌe amumeꞌu putar peme ihe nehe kury. Zawaiw katu kawaru kupewaꞌa heixe haw aguz kwar rupi aꞌe. Zawaiw katu weraꞌu hemetarer katu maꞌe Tupàn hemiruzeꞌeg romo heko haw aꞌe.
Ure hemimuꞌe ure, izeꞌeg henu re urepytuhegatu ure. — Mo upuner oho haw rehe Tupàn pyr aꞌe nehe. Aipo Tupàn nupyro kwaw ni amo nehe, uruꞌe izupe, hehe urepuranu pà.
Umeꞌegatu Zezuz urerehe. — Teko nupuner kwaw aꞌe wà nehe. Xo Tupàn zo upuner wyzài maꞌe iapo haw rehe aꞌe. Xo aꞌe zo upuner purupyro haw rehe aꞌe, iꞌi urewe.
Naꞌe Pet uzeꞌeg izupe aꞌe no. — Ure urezar uremaꞌe paw rupi ure, nerupi ureho pà ure. Maꞌe urereko putar ure nehe, iꞌi izupe.
Uzeꞌeg Zezuz urewe.Ko maꞌe amumeꞌu putar peme ihe nehe kury. Ihe Awa taꞌyr ihe. Apyk putar tuwihaw henaw rehe ihe nehe, ꞌar ipyahu maꞌe ihem mehe ihe nehe. Aꞌe ꞌar mehe peapyk putar tuwihaw henaw rehe pe nehe no. Izaew taꞌyr aꞌe wà, 12 waneta haw wà. Wazuapyapyr aꞌe wà no, uzezaikaikaw 12 romo aꞌe wà. Peiko 12 romo pe no. Aꞌe ꞌar mehe peiko putar aꞌe 12 pegegwer waneruzeꞌegar romo pe nehe no.
Aze awa wezar wàpuz nehe, aze wezar wywyr nehe, aze wezar weinyr nehe, aze wezar u nehe, aze wezar uhy nehe, aze wezar waꞌyr nehe, aze wezar oko nehe, aze wezar aꞌe maꞌe paw nehe, herupi oho pà nehe, heremiruzeꞌeg romo wiko pà nehe, aꞌe mehe wereko putar maꞌe teteaꞌu weraꞌu aꞌe nehe. Aze pitài maꞌe wereko xe nehe, 100 maꞌe wereko putar amo ꞌar mehe nehe. Wiko putar tuweharupi Tupàn pyr nehe no.
Tuwihaw ko ꞌar rehe har teteaꞌu wiko putar ikàg ꞌym maꞌe romo aꞌe ꞌar mehe aꞌe wà nehe. Ikàg ꞌym maꞌe ko ꞌar rehe har teteaꞌu wiko putar tuwihaw romo aꞌe ꞌar mehe aꞌe wà nehe no.
Maꞌywa ꞌyw rehe uzekaiw maꞌe rehe uzeꞌeg aꞌe kuryNaꞌe Zezuz umumeꞌu amo ae maꞌe urewe aꞌe kury.— Tupàn pureruzeꞌegaw aꞌe, nezewe aꞌe. Kwehe mehe awa uzapo oko aꞌe. Heta teteaꞌu maꞌywa ꞌyw iko pe aꞌe. Iꞌa katu maꞌywa ꞌyw. Aꞌe rupi iziꞌitahy izar wekar maꞌywa poꞌo àràm oho wà, oko pe waneraha pà wà.
— Aze pemumaw pitài ꞌar pemaꞌereko pà heko pe nehe, amono putar pitài temetarer peme ihe nehe, iꞌi wanupe.
Naꞌe 9 or mehe oho wi taw mytepe kury. Wexak amo ae awa aꞌe pe wà. Wiko e aꞌe pe aꞌe wà.
— Pemaꞌereko peho heko pe nehe ty wà, iꞌi wanupe. — Amekuzar katu putar pemaꞌereko haw peme ihe nehe, iꞌi wanupe.
Aꞌe rupi aꞌe awa umaꞌereko oho iko pe aꞌe wà kury. Naꞌe izar oho wi taw mytepe kwarahy wapytepe hin mehe no. Omono kar amo ae awa oko pe aꞌe wà no.
Kwarahy heixe eteaꞌi mehe oho wi taw mytepe no. Wexak amo awa aꞌe pe wà no. Wiko e aꞌe pe wà. — Màràzàwe tuwe napemaꞌereko kwaw, iꞌi wanupe.
— Taꞌe ni amo numumeꞌu kwaw maꞌereko haw urewe aꞌe wà xe, iꞌi izupe wà. — Pemaꞌereko peho heko pe nehe ty wà, iꞌi wanupe.
Pyhaw kury. Ko zar uzeꞌeg umaꞌereko maꞌe waneruzeꞌegar pe kury. — Enoz umaꞌereko maꞌe wamuwà nezeupe ne wà nehe ty. Emekuzar wamaꞌereko awer wanupe nehe ty. Kwarahy ihem eteaꞌi mehe arer ràgypy upyhyk putar wemetarer aꞌe wà nehe. Iziꞌitahy mehe arer upyhyk putar wemetarer iahykaw rehe aꞌe wà nehe no, iꞌi izupe.
Omono pitài temetarer tàtà parat wanupe kury, karuketeaꞌi mehe arer wanupe kury.
Naꞌe iziꞌitahy mehe arer uhem wemetarer ipyhyk pà aꞌe wà no. — Hà, umur putar temetarer teteaꞌu zanewe aꞌe nehe, taꞌe iziꞌitahy zazypyrog zanemaꞌereko pà izupe zane xe, iꞌi izupe wà. Nukwaw kwaw ko zar wà. Omono xo pitài temetarer zo wanupe pitàitàigatu aꞌe. Upyhyk wemetarer wà. Uzeꞌeg zemueteahy ko zar rehe wà.
— Iahykaw rehe har xo pitài ꞌor zo umumaw umaꞌereko pà aꞌe wà. Zane zane, iziꞌitahy zazypyrog zanemaꞌereko pà izupe zane. Kwarahy hakuahy zanewe. Màràzàwe tuwe uzuawygatu zanemaꞌereko awer hekuzar, iꞌi uzeupeupe wà.
Ko zar uzeꞌeg wanupe kury.— Nahemunar kwaw penemetarer rehe kwez ihe. — Urumumaw putar pitài ꞌar uremaꞌereko pà pitài temetarer tàtà parat rehe ure nehe, peze ihewe. Amekuzar pemaꞌereko awer kwez pezeꞌeg awer rupi ihe, iꞌi wanupe.
— Pepyhyk penemetarer nehe, peho peneko haw pe nehe. Heporomono wer ko temetarer rehe umaꞌereko maꞌe nànàn ihe. Amo uzypyrog karuk eteaꞌi mehe wà. Pe pezypyrog iziꞌitahy. Zuawygatu ihewe. Apuner heremetarer imono haw rehe wyzài awa wanupe ihe. Aꞌe rupi amono e wanupe ihe. Màràzàwe tuwe penewyrowyroahy wanehe, iꞌi ko zar wanupe.
Umumaw Zezuz aꞌe maꞌemumeꞌu haw aꞌe kury. Nezewegatete Tupàn hemiruzeꞌeg aꞌe wà nehe no. Iahykaw rehe uzeruzar maꞌe kwer aꞌe wà nehe, izypy mehe uzeruzar maꞌe kwer ài wanekon putar Tupàn pe aꞌe wà nehe. Izypy mehe ur maꞌe kwer aꞌe wà nehe, nuzawy kwaw iahykaw rehe ur maꞌe kwer izupe aꞌe wà nehe no.
Umumeꞌu wi Zezuz umàno àwàm aꞌe kuryWata Zezuz oho iko aꞌe, Zeruzarez tawhu kutyr aꞌe. Ure hemimuꞌeete ure, uruata hupi ure. 12 urereta haw ure. Ureata mehe uremonoꞌog uzepyr aꞌe. Uzeꞌeg urewe wata mehe. Amogwer nuwata kwaw hupi aꞌe ꞌar mehe aꞌe wà.
— Pezeapyaka katu hezeꞌeg rehe nehe ty wà, iꞌi urewe.— Zaha putar Zeruzarez tawhu pe zane nehe kury. Ihe Awa taꞌyr romo aiko ihe. Zurupari uzeꞌeg putar xaxeto wanuwihaw wanupe aꞌe nehe. Uzeꞌeg putar zeꞌeg kwehe arer rehe upurumuꞌe maꞌe wanupe aꞌe nehe no. Hepyhyk kar putar wanupe nehe. Umumeꞌu putar hezuka àwàm teko wanuwa rupi aꞌe wà nehe.
Aꞌe re tuwihaw hemono putar Zutew ꞌym wanuwihaw pe aꞌe wà nehe no. Zauxiapekwer uzeꞌeg zemueteahy putar herehe aꞌe wà nehe, herehe upukapuka pà aꞌe wà nehe, herehe uzeꞌeg uryw ahyahy pà aꞌe wà nehe no. Hepetepetek putar wà nehe. Uzywàzywà putar hepo wà nehe. Uzywàzywà putar hepy wà nehe no, ywyra kanetar rehe wà nehe no. Upir putar ywyra kanetar imupuꞌàm pà wà nehe no, ywykwar pupe imono pà wà nehe no. Àmàno putar aꞌe pe ihe nehe. Naꞌiruz ꞌar mehe akweraw wi putar hemàno re ihe nehe.
Kuzà uzeꞌeg Zezuz pe umemyr wanehe aꞌe kuryNaꞌe Zepetew taꞌyr wahy ur aꞌe pe Zezuz ipyr aꞌe kury, umemyr wanerur pà ipyr aꞌe kury. Xiak aꞌe, Zuàw aꞌe no, Zepetew taꞌyr romo wanekon aꞌe wà. Wahy uzeamumew huwa rupi, maꞌerenoz pà izupe.
— Maꞌe ereputar ne, zàkwà, iꞌi izupe. — Emumeꞌu tuwe maꞌe ihewe nehe, ꞌy, iꞌi izupe. — Emuapyk kar ꞌaw hememyr neruwake ne wà nehe, ꞌy, Tuwihawete romo nereko mehe ne wà nehe, ꞌy, iꞌi izupe. — Emuapyk kar amo neawyze har rehe nehe, ꞌy, emuapyk inugwer neahur rehe nehe, ꞌy, iꞌi izupe. Nezewe mehe wiko putar tuwihaw ikàg weraꞌu maꞌe nepyr aꞌe wà nehe, iꞌi izupe.
Uzeꞌeg Zezuz aꞌe wemimuꞌe wanupe kury.— Napekwaw kwaw peneminozgwer, iꞌi wanupe. — Aꞌu putar amo kanek por ihe nehe kury. Aipo pepuner agwer kanek por iꞌu haw rehe nehe no, iꞌi wanupe, wanehe upuranu pà. — Urupuner ure nehe, ty, iꞌi izupe wà.
— Azeharomoete peꞌu putar aꞌe kanek por hezàwegatete nehe, iꞌi wanupe. Umàno àwàm rehe wamàno àwàm rehe izeꞌeg aꞌe. — Ihe ihe, naexaexak kwaw heruwake wapyk maꞌe ràm ihe wà. Taꞌe xo heru zo aꞌe xe, wanexanexakar romo hekon aꞌe xe, iꞌi wanupe.
Ure amogwer 10 hemimuꞌe ure, urenu waneminozgwer ure. Uruikwahy henu mehe. — Peneko weraꞌu wer urewi, uruꞌe wanupe.
Aꞌe rupi uremonoꞌog Zezuz uremuwà uzepyr aꞌe kury. Uzeꞌeg urewe.— Pekwaw katu ko maꞌe. Tuwihaw aꞌe wà, uzapo kar tuwe maꞌe waiko wemiruzeꞌeg wanupe aꞌe wà. Pureruzeꞌeg maꞌe aꞌe wà no, weruzeꞌeg tuwe wemiruzeꞌeg waiko aꞌe wà no.
Napeiko kwaw nezewe pezeupeupe nehe. Aze awa tuwihaw romo heko wer nehe, Tupàn pyr wiko mehe nehe, tuwe wiko amogwer wanemiruzeꞌeg romo aꞌe nehe. Tuwe wiko umaꞌereko maꞌe ài wanupe nehe.
Aze awa heko wer peneruzeꞌegar romo nehe, tuwe wiko penemiruzeꞌeg romo nehe.
Ihe Awa taꞌyr ihe, nazur kwaw maꞌe iapo kar pà purupe ihe. Azur maꞌe iapo pà purupe ihe. Azur hezezuka kar pà teko teteaꞌu wapyro pà ihe.
Zezuz umukatu mokoz hehàpyhà ꞌym maꞌe aꞌe wà kuryUhem Zezuz oho Zeriko tawhu wi aꞌe kury. Uhem mehe teko teteaꞌu oho haikweromo aꞌe wà.
Mokoz awa hehàpyhà ꞌym maꞌe wapyk in pe iwyr aꞌe wà. Wenu Zezuz ikwaw mehe wà. Uzypyrog uhapukaz pà izupe wà. — Ne Tawi izuapyr ne ty, iꞌi izupe wà. — Urepuhareko pe nehe ty, iꞌi izupe wà.
— Pezeꞌeg zo izupe nehe ty wà, iꞌi ahyahy teko aꞌe awa wanupe wà. Uhapukaz wi wi izupe wà. — Ne Tawi izuapyr ne, urepuhareko pe nehe ty, iꞌi wi izupe wà.
Upytuꞌu Zezuz wata re aꞌe. Uhapukaz wanupe. — Maꞌe pezapo kar putar ihewe nehe, iꞌi wanupe.
— Tuwihaw, iꞌi izupe wà. — Emukatu urereha nehe ty, iꞌi izupe wà.
Upuhareko katu Zezuz aꞌe wà. Opokok waneha rehe. Naꞌarewahy hehàpyhàgatu wà kury. Oho hupi wà kury.
Wixe Zezuz Zeruzarez tawhu pe aꞌe kuryZeruzarez tawhu kutyr oho mehe uhem Zezuz Metewaze taw pe aꞌe kury. Aꞌe taw ywytyr Uri tyw her maꞌe rehe tuz aꞌe. Naꞌe omono kar mokoz wemimuꞌe wenataromo aꞌe wà, maꞌe iapo kar pà wanupe aꞌe wà.
— Peho pe pe tawhu penenataromo har pe nehe ty wà. Naꞌarewahy pexak putar zumen iàpixi pyrer aꞌe pe nehe. Imemyr uꞌàm huwake no. Pekwaraw peho nehe. Perur xe ihewe nehe.
— Màràzàwe tuwe pekwaw hereimaw pe, aze awa iꞌi peme nehe, — Urezar uputar aꞌe, peze izupe nehe. Aꞌe mehe werur kar putar weimaw peme aꞌe nehe, iꞌi wanupe.
Uzeapo nezewe aꞌe, taꞌe nezewe haw umumeꞌu Tupàn zeꞌeg imumeꞌu har kwehe arer aꞌe xe. Naꞌaw izeꞌeg awer xe aꞌe.
Aꞌe rupi hemimuꞌe oho henataromo aꞌe wà kury. Weruzar izeꞌeg wà.
Werur zumen izupe wà, werur imemyr wà no. Omono ukamir ikupe pe wà. Oho Zezuz ikuꞌaz kury. Weruata heraha tawhu kutyr kury.
Teko teteaꞌu upupirar ukamir pe rupi aꞌe wà, iho àwàm rupi izupe aꞌe wà. Amo teko omonohok kaꞌa huwer oho aꞌe wà no, imono pà pe rupi iho àwàm rupi aꞌe wà no.
Teko Zezuz henataromo wata maꞌe aꞌe wà, haikweromo wata maꞌe aꞌe wà no, uzypyrog izupe uhapukaz pà aꞌe wà kury.iꞌi wà.
Zezuz Zeruzarez tawhu pe heixe mehe teko aꞌe pe har paw upuranu uzehezehe aꞌe wà. — Mo romo ꞌaw awa hekon aꞌe, iꞌi izupe wà, uzehezehe upuranu pà wà.
— Aikwez Zezuz aꞌe, Tupàn zeꞌeg imumeꞌu har romo hekon aꞌe, Nazare taw pe har Karirez ywy rehe har romo hekon aꞌe, iꞌi hupi wata maꞌe wà, tawhu pe har wanupe wà.
Wixe Zezuz oho Tupàn hàpuzuhu pupe aꞌe kuryZeruzarez tawhu pe uhem ire Zezuz wixe oho Tupàn hàpuzuhu pe aꞌe kury. Maꞌe meꞌegar wiko aꞌe pe aꞌe wà, maꞌe imeꞌeg pà aꞌe wà. Maꞌemeꞌeg kar har wiko aꞌe pe aꞌe wà no, maꞌe imeꞌeg kar pà aꞌe wà no. Naꞌe Zezuz umuhem kar aꞌe teko wamono aꞌe wi aꞌe wà. Temetarer imaꞌe har aꞌe pe hin aꞌe wà no. Weruwak Zezuz ywyrapew imono wanuwi kury. Pykahu meꞌegar aꞌe pe wanekon aꞌe wà no. Taꞌe teko umeꞌeg kar pykahu Tupàn pe imono pyràm aꞌe pe aꞌe wà xe. Weruwak wanenaw imono wanuwi aꞌe no.
Uzeꞌeg nezewe wanupe kury. — Nezewe iꞌi Tupàn aꞌe, uzeꞌeg imuapyk kar pà pape rehe aꞌe. — Azapo kar heràpuzuhu ihe. Aꞌe rupi teko upuner ihewe uzeꞌegaw rehe aꞌe wà, aꞌe pe aꞌe wà. Pe kury, pezapo heràpuzuhu amo ae maꞌe romo pe kury. Maꞌe rehe imunar maꞌe waneko haw romo pezapo heràpuzuhu kury, iꞌi ahyahy wanupe.
Hehàpyhà ꞌym maꞌe ur izupe tàpuzuhu pe heko mehe aꞌe wà. Wata ꞌym maꞌe ur izupe aꞌe wà no. Umukatu aꞌe wà.
Xaxeto wanuwihaw aꞌe wà, zeꞌeg kwehe arer rehe upurumuꞌe maꞌe aꞌe wà no, wikwahy hemiapo kwer ikatuahy maꞌe hexak mehe aꞌe wà. Kwarearer heiheihem aꞌe wà, tàpuzuhu pupe aꞌe wà. — Ikatuahy Tawi taꞌyr aꞌe, iꞌi oho waiko wà. Tuwihaw wikwahy henu pà wà. Aꞌe rupi uzeꞌeg oho Zezuz pe wà. — Aipo ereinu wazeꞌegaw ne, iꞌi izupe wà. — Azeharomoete ainu wazeꞌegaw ihe, iꞌi wanupe. — Nezewe iꞌi zeꞌeg kwehe arer pape rehe imuapyk pyrer.— Eremuꞌe kwarearer ne wà. Aꞌe rupi te kwarearer pixikaꞌi maꞌe ukwaw herehe uzeꞌegatu haw aꞌe wà kury. Herehe wazeꞌegatu haw ikatuahy ihewe aꞌe.
Naꞌe uhem Zezuz oho aꞌe wi wanuwi kury. Oho Metàn taw pe kury. Uker aꞌe pe.
Umuxinig kar Zezuz maꞌywa ꞌyw pi her maꞌe aꞌe kuryIkuꞌegwepe kury. Uzewyr Zezuz oho taw kutyr kury. Imaꞌuhez kury.
Wexak maꞌywa ꞌyw pi her maꞌe pe izywyr iꞌàz mehe. Uhem huwake. Huwer katu. Naꞌiꞌa kwaw. Aꞌe rupi uzeꞌeg Zezuz maꞌywa ꞌyw pe kury. — Naneꞌa pixik kwaw nehe, iꞌi izupe. Naꞌarewahy maꞌywa ꞌyw uxinig kury.
Ure hemimuꞌe ure, uruexak ixinig mehe ure. — Màràzàwe tuwe uxinig naꞌarewahy aꞌe, uruꞌe izupe.
Uzeꞌeg Zezuz urewe.— Pemaꞌenukwaw katu ko maꞌe rehe nehe ty wà. Aze pezeruzar katu herehe nehe, aze napepytuꞌu kwaw pezeruzar ire nehe, pepuner putar agwer maꞌe iapo haw rehe nehe no. Pepuner wi ywytyr imuata kar haw rehe nehe. — Epuꞌàm, ezemomor eho eꞌar pà yryhu pupe nehe, pepuner peze haw rehe wi ywytyr pe nehe. Weruzar putar pezeꞌeg aꞌe nehe.
Aze pezeruzar katu herehe nehe, aze penoz maꞌe Tupàn pe nehe, umur putar peneminoz ràm peme aꞌe nehe.
— Mo umur ukàgaw newe, iꞌi Zezuz pe aꞌe wà kuryUzewyr Zezuz oho Tupàn hàpuzuhu pe aꞌe kury. Umuꞌe aꞌe pe har ꞌàm wà. Ipurumuꞌe mehe xaxeto wanuwihaw aꞌe wà, Zutew wanàmuz aꞌe wà no, ur henu pà aꞌe wà kury. — Màràzàwe tuwe erezapo agwer maꞌe ne. Mo umur ukàgaw newe aꞌe, agwer maꞌe iapo kar pà newe aꞌe, iꞌi izupe wà.
Umumeꞌu Zezuz maꞌe wanupe kury.— Pitài maꞌe rehe apuranu putar penehe kury, iꞌi wanupe. — Aze pemumeꞌu ihewe nehe, aꞌe mehe amumeꞌu putar hemur kar har her peme ihe nehe no, iꞌi wanupe. — Mo umur ukàgaw Zuàw pe aꞌe, teko wamuzahazahak kar pà izupe aꞌe. Aipo Tupàn uzapo kar izupe aꞌe. Aipo amo awa uzapo kar izupe aꞌe wà, iꞌi wanupe, wanehe upuranu pà.Aꞌe tuwihaw uzeꞌezeꞌeg uzeupeupe wà.— Maꞌe zaꞌe putar izupe nehe, iꞌi uzeupeupe wà. — Tupàn, aze zaꞌe izupe nehe, — Màràzàwe tuwe napezeruzar kwaw Zuàw zeꞌeg rehe, iꞌi putar zanewe nehe. — Awa wà, aze zaꞌe izupe nehe, aꞌe mehe teko wikwahy putar zanewe aꞌe wà nehe. Taꞌe — Tupàn zeꞌeg imumeꞌu har romo hekon aꞌe, iꞌi Zuàw pe aꞌe wà xe. Aze ruꞌu zanezuka putar wà nehe, iꞌi uzeupeupe wà. Aꞌe rupi nezewe iꞌi Zezuz pe wà kury.— Nurukwaw kwaw imur kar har ure, iꞌi muaꞌu izupe wà. — Nezewe mehe namumeꞌu kwaw hemur kar har her peme ihe nehe no, iꞌi wanupe.
Zezuz umumeꞌu awa mokoz taꞌyr hereko har rehe maꞌemumeꞌu haw aꞌe kuryUmumeꞌu wi wi maꞌemumeꞌu haw ꞌàm teko wanupe kury.— Nezewe amo awa hekon aꞌe. Mokoz taꞌyr aꞌe wà. Amo ꞌar mehe uzeꞌeg oho waꞌyr ipy pe. — Heraꞌyr, iꞌi izupe. — Emaꞌereko eho heko pe kutàri nehe ty, maꞌywa ipoꞌo pà nehe ty, iꞌi izupe.
— Naheho wer kwaw ihe ty, iꞌi u pe. Nan kwehe tete taꞌyr iꞌi uzeupe aꞌe. — Hà, aha putar nehe, iꞌi uzeupe. Aꞌe rupi oho ko pe umaꞌereko pà kury.
Naꞌe tu uzeꞌeg oho tywyr pe no, oko pe imono kar pà no. — Aze ty, aha putar ihe nehe ty, iꞌi tywyr izupe, u pe. Noho kwaw aꞌe.
Naꞌe upuranu Zezuz tuwihaw wanehe kury. — Maꞌenugar taꞌyr weruzar u zeꞌeg aꞌe, iꞌi wanupe. — Tykyꞌyr, iꞌi izupe wà. Uzeꞌeg Zezuz wanupe. — Ko maꞌe amumeꞌu putar peme ihe nehe. Tuwihaw hemetarer imonoꞌogar teteaꞌu aꞌe wà, kuzà wyzài teteaꞌu aꞌe wà no, wiko putar Tupàn hemiruzeꞌeg romo aꞌe wà nehe. Pe zo napeiko kwaw hemiruzeꞌeg romo nehe. Taꞌe Zuàw purumuzahazahak maꞌe aꞌe xe, ur pepyr aꞌe xe, Tupàn hape hexak kar pà peme aꞌe xe, ikatu haw rupi pemono kar pà aꞌe xe. Napezeruzar kwaw izeꞌeg rehe. Temetarer imonoꞌogar teteaꞌu aꞌe wà, kuzà wyzài teteaꞌu aꞌe wà no, uzeruzar izeꞌeg rehe aꞌe wà. Napezewyr kwaw Tupàn pe aꞌe ꞌar mehe pe. Napezeruzar kwaw izeꞌeg rehe hemiapo kwer hexak mehe pe.
Zezuz umumeꞌu maꞌywa ꞌyw rehe uzekaiw maꞌe wanehe maꞌemumeꞌu haw aꞌe kury— Pezeapyaka katu amo maꞌemumeꞌu haw rehe nehe ty wà, iꞌi Zezuz teko wanupe.— Nezewe amo ko zar heko awer aꞌe. Utym maꞌywa uwà her maꞌe ꞌyw oho ko pe aꞌe. Uzapo pari ko izywyr no. Uzapo itahu yguꞌahu romo, maꞌywa kamikaw romo. Uzapo zuraw iànàgatu maꞌe aꞌe pe ko izywyr aꞌe no. Ko rehe uzekaiw maꞌe uzeupir zuraw rehe aꞌe wà, ko rehe umeꞌegatu pà aꞌe wà. Naꞌe ko zar wata oho aꞌe wi amo ywy rehe kury. Wezar awa aꞌe pe oko rehe wamuzekaiw kar pà wà.
Uhem maꞌywa poꞌo haw ꞌar kury. Ko zar omono kar wemiruzeꞌeg aꞌe pe ko pe aꞌe wà kury, maꞌywa imonoꞌog kar pà ko pe har wanupe aꞌe wà kury.
Ko rehe uzekaiw maꞌe upyhyk ko zar hemiruzeꞌeg aꞌe wà. Upetepetek amo wà, uzuka amo wà no, uzapizapi amo ita teteaꞌu pupe izuka pà wà no.
Naꞌe ko zar omono kar amo ae wemiruzeꞌeg aꞌe pe aꞌe wà no. Uzekaiw maꞌe uzapo nezewegatete wanupe aꞌe wà no.
Iahykaw rehe omono kar waꞌyr aꞌe pe wanupe no. — Azeharomoete uzeruzeꞌegatu putar heraꞌyr rehe aꞌe wà nehe, iꞌi uzeupe.
Ko rehe uzekaiw maꞌe wexak taꞌyr aꞌe wà kury. — Aikwez ko zar taꞌyr aꞌe, iꞌi izupe wà. — Xiuka nehe ty wà, aꞌe mehe upyta putar zanemaꞌe romo nehe kury, zanewe nehe kury, iꞌi uzeupeupe wà.
Aꞌe rupi upyhyk taꞌyr oho wà. Uzuka wà. Umutyk hetekwer imono ko wi wà.
Uhem putar ko zar wà aꞌe pe aꞌe nehe kury. Maꞌe uzapo putar wanupe aꞌe nehe.
Azeharomoete uzuka kar putar aꞌe wà nehe. Wezar putar amo ae teko aꞌe pe aꞌe wà nehe, oko rehe wamuzekaiw kar pà aꞌe wà nehe. Aꞌe ko rehe uzekaiw maꞌe ipyahu maꞌe umur putar maꞌywa ko zar pe aꞌe wà nehe, iꞌar mehe aꞌe wà nehe, iꞌi izupe wà.
Uzeꞌeg wiwi Zezuz wanupe.
Ko maꞌe amumeꞌu putar peme ihe nehe kury. Pepytuꞌu putar Tupàn hemiruzeꞌeg romo peneko re nehe kury, taꞌe Tupàn pemupytuꞌu kar putar aꞌe nehe kury xe. Umuigo kar putar amo ae teko wemiruzeꞌeg romo aꞌe wà nehe kury. Ihe aiko aꞌe ita ài ihe. Aze ita uꞌar awa ꞌaromo aꞌe nehe, uzuka putar aꞌe nehe. Nezewegatete azepyk putar heremiruzeꞌeg ꞌym wanehe ihe nehe no.
Xaxeto wanuwihaw aꞌe wà, zeꞌeg kwehe arer kwaw par parizew her maꞌe aꞌe wà no, wenu Zezuz imaꞌemumeꞌu haw aꞌe wà. — Zanerehe tuwe izeꞌeg aꞌe, iꞌi uzeupeupe wà. Wikwahy wà.
Ipurupyhyk wer zepe hehe wà. Ukyze teko wanuwi wà. — Tupàn zeꞌeg imumeꞌu har romo hekon aꞌe, iꞌi teko Zezuz pe aꞌe wà xe. Aꞌe rupi tuwihaw nupuner kwaw ipyhykaw rehe wà.
Zezuz umumeꞌu zereko haw pe har wamaiꞌu haw rehe maꞌemumeꞌu haw aꞌe kuryUmaꞌemumeꞌu wi wi Zezuz teko wanupe aꞌe kury.
— Tupàn pureruzeꞌegaw aꞌe, nuzawy kwaw amo tuwihaw hemireko haw aꞌe. Tuwihaw uzapo kar maiꞌu haw aꞌe, taꞌe — Heraꞌyr hemireko putar aꞌe nehe xe, iꞌi uzeupe aꞌe.
Omono kar wemiruzeꞌeg aꞌe wà kury, henoz pyrer wanexak kar pà aꞌe wà kury, — Zaha maiꞌu haw pe nehe kury, iꞌi oho wanupe wà. Henoz pyrer naꞌiho wer kwaw zereko haw pe aꞌe wà.
Naꞌe tuwihaw omono kar amo wemiruzeꞌeg aꞌe wà no, henoz pyrer wanupe zereko haw imumeꞌu kar pà no. — Uhem maiꞌu haw ꞌar kury, iꞌi wanupe wà. — Zanezar uzuka kar tapiꞌak kwez kury. Tapiꞌakaꞌyr ikyra katu maꞌe uzuka kar kwez no. Uzapo kar paw temiꞌu aꞌe kury. Pezur tuwe zereko haw pe nehe ty wà, iꞌi wanupe wà.
Henoz pyrer nuzekaiw kwaw wazeꞌeg rehe wà. Amo umaꞌe wiwi umaꞌe oho wà. Amo ae oho oko pe wà. Amo umeꞌeg umaꞌe oho wà.
Amogwer upyhyk zereko haw imumeꞌu har aꞌe wà, wapetepetek pà aꞌe wà, wazuka pà aꞌe wà.
Wikwahy tuwe tuwihaw kury, wazuka awer henu re kury. Omono kar zauxiapekwer aꞌe pe aꞌe teko wazuka pà aꞌe wà, waneko haw hapy pà wanuwi wà.
Naꞌe wenoz wemiruzeꞌeg wamuwà uzeupe wà.— Uhyk zereko haw maiꞌu haw kury. Hereminozgwer naꞌikatu pixik kwaw aꞌe wà, aꞌe rupi nuꞌu kwaw aꞌe wà nehe, iꞌi wanupe.
— Peho nahu rupi nehe, teko paw penemixak ràm wanenoz pà nehe, iꞌi wanupe.
Aꞌe rupi oho taw mytepe wà. Omonoꞌog teko wemixak kwer paw rupi wà. Omonoꞌog teko ikatu maꞌe wà. Omonoꞌog teko ikatu ꞌym maꞌe wà no. Teko teteaꞌu uhem wà zereko haw pe wà. Zemonoꞌogaw tynehem teko teteaꞌu pupe aꞌe kury. Nupuner kwaw amo teko heixe haw rehe aꞌe pe wà.
Wixe tuwihaw wàpuz me kury, teko wanexak pà kury. Wexak tuwihaw amo awa aꞌe pe kury. Aꞌe awa numunehew kwaw kamir ikatu maꞌe zereko haw pe oho maꞌe ài aꞌe.
Naꞌe uzeꞌeg tuwihaw izupe.Màràzàwe tuwe neremunehew kwaw kamir zereko haw pe oho maꞌe hemimunehew ne, iꞌi izupe. Nuzeꞌeg kwaw aꞌe awa izupe, tuwihaw pe.
Uzeꞌeg tuwihaw wemiruzeꞌeg wanupe kury. — Pezàpixi ꞌaw awa nehe ty wà, ipo rehe ipy rehe nehe ty wà. Peityk imonokatu pe ipytunaw pe nehe. Uzaiꞌo putar aꞌe pe uhapukaz pà nehe, wàzgyrygyryw pà nehe, iꞌi wanupe.
Tupàn wenoz teko teteaꞌu aꞌe wà, uzeꞌeg imumeꞌu kar pà wanupe aꞌe wà. Nuexaexak kwaw teko teteaꞌu wemiruzeꞌeg ràm romo aꞌe wà. Xo màràmàràn zo wiko putar hemiruzeꞌeg romo wà nehe.
Pemono tuwihaw hemetarer tuwihaw pe nehe, iꞌi Zezuz parizew wanupe aꞌe kuryUhem zeꞌeg kwehe arer kwaw par parizew her maꞌe oho aꞌe wi wà, uzeupeupe uzeꞌeg pà wà. — Zapuranu hehe zane nehe, iꞌi uzeupeupe wà. — Aze uzeꞌeg zemueteahy Tupàn rehe nehe, xiuka kar nehe, iꞌi uzeupeupe wà.
Naꞌe aꞌe parizew omono kar wemimuꞌe Zezuz pe wà, omono kar amo Ero hemiruzeꞌeg izupe wà no. — Purumuꞌe maꞌe, iꞌi izupe wà. — Tuweharupi zeꞌeg azeharomoete har eremumeꞌu iko ne, iꞌi izupe wà. — Eremumeꞌu Tupàn hemiapo putar haw azeharomoete har, iꞌi izupe wà. — Maꞌin putar ihewe nehe, nere kwaw ne, taꞌe teko uzuawygatu neruwa rupi aꞌe wà xe. Tuwihaw nuzawy kwaw maꞌe hereko ꞌymar newe wà. Paw rupi katete uzuawygatu tuwe neruwa rupi aꞌe wà, iꞌi izupe wà.
— Aꞌe rupi urupuranu putar nerehe kury. Aipo ximono putar temetarer Hom tawhu pe har wanuwihaw ikàg weraꞌu maꞌe pe zane nehe, iꞌi izupe wà.Naꞌe uzeꞌeg uzeupeupe wà, Zezuz pe uzeꞌeg ꞌym pà wà. — Heꞌe, aze iꞌi nehe, uhaw putar zeꞌeg kwehe arer nehe. — Nan, aze iꞌi nehe, uhaw putar tuwihaw Hom pe har zeꞌeg nehe. — Wyzài maꞌe imumeꞌu mehe umàno putar nehe, iꞌi uzeupeupe wà.
Ukwaw Zezuz wamaꞌenukwaw paw ikatu ꞌym maꞌe aꞌe. — Pemumeꞌuahy tuwe maꞌe penemiapo ràm. Pezapo zepe amo ae maꞌe. Hemuꞌem maꞌe romo peiko. Màràzàwe tuwe pezeagaw hemuzeꞌeg zemueteahy kar pà Tupàn rehe.
Pemur temetarer xe ihewe hexak kar pà nehe, iꞌi wanupe. Werur temetarer tàtà maꞌe izupe wà. — Mo hagapaw ko temetarer rehe tuz aꞌe, mo umuapyk kar uwer hehe aꞌe, iꞌi wanupe.
— Tuwihaw Hom pe har hagapaw hehe tuz aꞌe, iꞌi izupe wà. — Aꞌe ae umuapyk kar uwer rehe aꞌe, iꞌi izupe wà. — Aꞌe mehe pemono tuwihaw maꞌe tuwihaw pe nehe. Pemono Tupàn maꞌe Tupàn pe nehe, iꞌi wanupe.
Izeꞌeg henu mehe ipytuhegatu tuwe aꞌe wà. Uhem aꞌe wi izuwi wà. Taꞌe nupuner kwaw imuzeꞌeg zemueteahy kar haw rehe aꞌe wà xe. Nuzeꞌeg zemueteahy kwaw tuwihaw rehe. Nuzeꞌeg zemueteahy kwaw Tupàn rehe.
Uzeꞌeg Zezuz teko wakweraw paw rehe aꞌe kuryAꞌe ꞌar mehe we, xaxeto hemetarer katu maꞌe xatuxew her maꞌe aꞌe wà, ur Zezuz pyr aꞌe wà. Nuzeruzar kwaw teko wakweraw pàwàm rehe aꞌe wà. Uzeꞌeg izupe wà.
— Purumuꞌe maꞌe. Nezewe iꞌi Moizez aꞌe, Tupàn zeꞌeg kwehe arer imuapyk pà pape rehe aꞌe. — Aze awa umàno waꞌyr ꞌym pà aꞌe nehe, tuwe tywyr wereko hemireko kwer aꞌe nehe, tuwe upurumuzàmuzàg wykyꞌyr umàno maꞌe kwer hekuzaromo aꞌe nehe, iꞌi zeꞌeg kwehe arer aꞌe.
Aꞌe rupi urumumeꞌu putar maꞌe newe ure nehe kury.Amo awa xe wanekon aꞌe wà, 7 waneta haw wà. Wanykyꞌyr hemireko aꞌe. Naꞌe umàno aꞌe, upurumuzàg ꞌym pà aꞌe. Tywyr hehe we har aꞌe kury, wereko wykyꞌyraty kwer aꞌe kury. Umàno aꞌe no, upurumuzàg ꞌym pà aꞌe no.
Amogwer tywyr aꞌe rupi katete aꞌe wà no, umàno upurumuzàg ꞌym pà paw rupi aꞌe wà no.
Naꞌe kuzà umàno aꞌe no.
Ukweraw putar amo ꞌar mehe aꞌe wà nehe. Aꞌe ꞌar mehe, mo wiko putar aꞌe kuzà imen romo aꞌe nehe, taꞌe paw rupi katete aꞌe wà xe, wereko aꞌe kuzà wikuwe mehe aꞌe wà xe.
Uzeꞌeg Zezuz wanupe.— Napekwaw kwaw maꞌe pe. Taꞌe napekwaw kwaw Tupàn zeꞌeg kwehe arer pape rehe imuapyk pyrer pe xe, taꞌe napekwaw kwaw Tupàn ikàgaw pe no xe.
Teko umàno maꞌe kwer ukweraw mehe aꞌe wà nehe, wiko putar Tupàn heko haw pe har ywak rehe har wazàwe aꞌe wà nehe. Nuzereko kwaw wà nehe.
Tupàn zeꞌeg kwehe arer uzeꞌeg nezewe aꞌe, umàno maꞌe kwer wakweraw pàwàm imumeꞌu pà zanewe aꞌe. Kwehe mehe Àmàrààw aꞌe, Izak aꞌe no, Zako aꞌe no, umàno aꞌe wà, Moizez heko zanune aꞌe wà. Kwarahy teteaꞌu pawire uzexak kar Moizez aꞌe. Tuaꞌu kury. Uzeꞌeg Tupàn oho izupe. — Ihe ihe, aiko Àmàrààw izar romo ihe, aiko Izak izar romo ihe, aiko Zako izar romo ihe, iꞌi Moizez pe. Niꞌi kwaw nezewe aꞌe.— Aiko Àmàrààw umàno maꞌe kwer izarer romo ihe, heko mehe ihe, niꞌi kwaw izupe. — Aiko Àmàrààw izar romo ihe, iꞌi tuwe izupe. Màràzàwe tuwe nezewe iꞌi aꞌe. Nezewe iꞌi aꞌe, taꞌe amo ꞌar mehe wanetekwer ukweraw wi putar aꞌe wà nehe xe. Ko ꞌar rehe wanekwe wikuwe aꞌe wà. Tupàn aꞌe, wikuwe maꞌe wazar romo hekon aꞌe, nuiko kwaw umàno maꞌe kwer wazar romo aꞌe.
Izeꞌeg henu mehe teko ipytuhegatu ipurumuꞌe haw rehe aꞌe wà.
— Pezamutar penuwake har pe wà neheNezewe Zezuz umupytuꞌu kar aꞌe Moizez zeꞌeg kwaw par hemetarer katu maꞌe xatuxew her maꞌe wazeꞌeg ire aꞌe wà. Amogwer zeꞌeg kwehe arer kwaw par parizew her maꞌe aꞌe wà, wenu wamupytuꞌu kar awer imumeꞌu haw aꞌe wà. Aꞌe rupi uzemonoꞌog oho amo tàpuz me wà kury. Naꞌe amo zeꞌeg kwehe arer rehe upurumuꞌe maꞌe aꞌe, parizew aꞌe, uzeꞌeg wà Zezuz pe aꞌe. — Amuzeꞌeg zemueteahy kar putar Zezuz Tupàn rehe ihe nehe kury, iꞌi uzeupe.
— Purumuꞌe maꞌe, iꞌi Zezuz pe. — Kwehe mehe Tupàn uzapo kar maꞌe teteaꞌu zaneipy wanupe aꞌe. Uzapo kar aꞌe maꞌe zanewe aꞌe no. Maꞌenugar izeꞌeg kwehe arer xiruzar tuwe nehe, amogwer zeꞌeg wanuwi nehe, iꞌi izupe, hehe upuranu pà.
Uzeꞌeg Zezuz zeꞌeg kwaw par wanupe.— Xiruzar ꞌaw Tupàn zeꞌeg amogwer wanuwi nehe. — Heamutar katu pe nehe ty wà, paw rupi katete pepyꞌa pupe nehe, paw rupi katete penekwe pupe nehe no, paw rupi katete pemaꞌenukwaw paw pupe nehe no, iꞌi Tupàn teko wanupe. ꞌAw zeꞌeg ikatu weraꞌu amo wanuwi aꞌe. Tuwe teko weruzar weraꞌu tuwe ko zeꞌeg aꞌe wà nehe.
Amo zeꞌeg wiko weraꞌu zeꞌeg ikurer wanuwi aꞌe no. — Pezamutar katu penuwake har pe wà nehe no, pezeamutar katu haw zàwegatete nehe no, iꞌi aꞌe zeꞌeg.
Taꞌe Moizez zeꞌeg aꞌe xe, Tupàn zeꞌeg imumeꞌu har kwehe arer wazeꞌeg aꞌe wà no xe, wiko upaw rupi ꞌaw mokoz zeꞌeg heruzar katu pyr wainuromo aꞌe wà xe.
Uzeꞌeg Zezuz tuwihaw ur maꞌe ràm rehe aꞌe kuryMoizez zeꞌeg kwaw par parizew her maꞌe uzemonoꞌog aꞌe pe Zezuz pyr aꞌe wà. Upuranu Zezuz wanehe aꞌe.
— Maꞌe peze peiko Tuwihawete Purupyro Maꞌe ur maꞌe ràm rehe, iꞌi wanupe. — Mo izuapyr romo hekon putar aꞌe nehe, iꞌi wanupe. — Tawi izuapyr romo hekon putar aꞌe nehe, iꞌi izupe wà. Uzeꞌeg wi Zezuz wanupe.
— Hezar, iꞌi Tawi uzuapyr pe. Taꞌe kwehe mehe Tupàn Hekwe umuzeꞌeg kar nezewe izupe aꞌe xe. Naꞌaw Tawi zeꞌeg awer xe aꞌe kury.
— Hezar, iꞌi Tawi izupe aꞌe, tuwihaw ur maꞌe ràm pe aꞌe. Màràzàwe tuwe nezewe iꞌi uzuapyr uzexak kar ꞌym maꞌe pe aꞌe. Awa nuzeꞌeg pixik kwaw nezewe uzuapyr pe aꞌe wà. — Hezar, niꞌi pixik kwaw uzuapyr pe wà.
Aꞌe pe har nupuner kwaw iwazar haw rehe Zezuz pe aꞌe wà. Aꞌe rupi aꞌe ꞌar mehe arer we ni amo nupuranu kwaw Zezuz rehe aꞌe wà kury.
— Peiko zo parizew wazàwe nehe, iꞌi Zezuz teko wanupe aꞌe kuryNaꞌe uzeꞌeg Zezuz teko wanupe aꞌe kury, wemimuꞌe wanupe aꞌe no.
— Zeꞌeg kwehe arer rehe upurumuꞌe maꞌe aꞌe wà, zeꞌeg kwehe arer kwaw par parizew her maꞌe aꞌe wà no, umumeꞌu Moizez zeꞌeg kwehe arer waiko aꞌe wà, upurumuꞌe pà aꞌe wà, taꞌe tuwihaw umumeꞌu kar wanupe aꞌe wà xe.
Aꞌe rupi peruzar wazeꞌeg nehe ty wà. Peiko zo wazàwe nehe. Wazeꞌeg ikatu. Wanemiapo kwer iaiw. Pezapo zo maꞌe wanemiapo kwer zàwenugar nehe, taꞌe nuzapo kwaw maꞌe uzeꞌeg rupi aꞌe wà xe.
Awa omono maꞌe ipuhuz katu maꞌe kawaru ikupe pe aꞌe, heraha kar pà izupe aꞌe. Nupytywà kwaw heraha mehe aꞌe. Nezewegatete aꞌe zeꞌeg kwehe arer kwaw par uzapo kar zawaiw katu maꞌe peme aꞌe wà no. Napepytywà kwaw iapo haw rehe aꞌe wà no.
Aze uzapo maꞌe wà, wexak kar wemiapo kwer teko wanupe wà. Wereko Tupàn zeꞌeg pehegwer pape rehe imuapyk pyrer hyru pupe wà, uwa rehe wà, uzywa rehe wà no. Uhuaꞌu aꞌe zeꞌeg hyru aꞌe. Aꞌe rupi teko paw wexak aꞌe wà. Umupukuaꞌu kar ukamir aꞌe wà no, ukatu muaꞌu haw hexak kar pà purupe aꞌe wà no.
Maiꞌu haw pe oho mehe iapyk wer tenaw ikatuahy maꞌe rehe wà. Teko nuapyk kwaw wanenaw rehe wà, zemonoꞌogaw pe wà. Teko nuapyk pixik kwaw parizew wanenaw rehe aꞌe wà. Xo parizew zo wapyk hehe aꞌe wà.
Aze teko umuawate katu aꞌe wà, hurywete aꞌe parizew wà. — Purumuꞌe maꞌe, aze teko iꞌi wanupe wà, hurywete parizew wà. Taꞌe heko wer ikàg weraꞌu maꞌe romo amogwer wanuwi aꞌe wà xe.
— Purumuꞌe maꞌe, peze zo pezeupeupe nehe. Taꞌe uzeruzar maꞌe romo peiko pe no xe. Pitài zo pemuꞌe har aꞌe.
— Heru, peze zo ko ywy rehe har pe nehe, taꞌe pitài zo penu aꞌe xe. Xo ywate har zo penu romo hekon.
— Hereruzeꞌegar, peze zo amo pe nehe, taꞌe pitài zo peneruzeꞌegar aꞌe xe. Tuwihawete Purupyro Maꞌe aꞌe zutykaꞌi peneruzeꞌegar romo hekon aꞌe.
Peneruzeꞌegar aꞌe wà, penemiruzeꞌeg romo wanekon putar aꞌe wà nehe.
Aze awa uzeapo ikàg maꞌe romo aꞌe nehe, Tupàn umuigo kar putar aꞌe awa ikàg ꞌym maꞌe romo aꞌe nehe. Aze awa ikàg ꞌym maꞌe romo uzeapo nehe, Tupàn umuigo kar putar aꞌe awa tuwihaw romo aꞌe nehe no.
— Iaiw maꞌe romo peiko, iꞌi Zezuz parizew wanupe aꞌe kuryUzeꞌeg Zezuz upurumuꞌe maꞌe wanupe kury.— Pe upurumuꞌe maꞌe pe ty wà, pe zeꞌeg kwehe arer kwaw par parizew her maꞌe pe no ty wà, Tupàn uzepyk putar penehe aꞌe nehe, taꞌe pepurumuꞌe peiko Tupàn zeꞌeg rehe pe xe, taꞌe naperuzar kwaw aꞌe zeꞌeg pe xe. Pemupytuꞌu kar teko Tupàn hemiruzeꞌeg romo waneko re pe wà. Pe napeiko kwaw hemiruzeꞌeg romo. Aze awa uzeagaw Tupàn hemiruzeꞌeg romo wiko pà aꞌe nehe, — Kwa, nerepuner kwaw, peze putar izupe nehe.
Tupàn uzepyk putar tuwe penehe aꞌe nehe. Taꞌe pemunar kuzà imen umàno maꞌe kwer wamaꞌe rehe pe xe, pemunar wanàpuz rehe pe no xe. Aꞌe re pezeꞌeg teteaꞌu muaꞌu peiko Tupàn pe teko wanuwa rupi no, tuweharupi no. Ipukuaꞌu Tupàn pe pezeꞌegaw. — Tupàn iamutar katu har romo aiko ihe, peze muaꞌu purupe. Aꞌe rupi Tupàn uzepyk weraꞌu putar penehe aꞌe nehe.
Uzepyk putar penehe nehe. — Uruata oroho yryhu nànàn ywy nànàn pitài awa imuzewyr kar pà Tupàn pe ure, peze muaꞌu teko wanupe. Aze aꞌe awa izewyr wer Tupàn pe nehe, pemuigo kar putar aꞌe awa pezàwenugar romo nehe no. Aꞌe rupi iaiw weraꞌu putar pewi aꞌe nehe, oho putar tatahu pe penenataromo aꞌe nehe.
Aze hehàpyhà ꞌym maꞌe weraha amo hehàpyhà ꞌym maꞌe pe rupi aꞌe nehe, mokoz uꞌar putar ywykwar pupe aꞌe wà nehe. Nezewegatete pe no ty wà. Naperuzar katu kwaw Tupàn zeꞌeg. Màràzàwe tuwe peruzar kar izeꞌeg amogwer teko wanupe. Tupàn uzepyk putar penehe aꞌe nehe. Pezeꞌeg nezewe teko wanupe. — Aze pemumeꞌu tuwe penemiapo ràm nehe, — Tuwe Tupàn hàpuzuhu wenu ko hezeꞌeg nehe, aze peze nehe, aꞌe mehe aze napezapo kwaw aꞌe penemimumeꞌu kwer nehe, Tupàn nuzepyk kwaw penehe nehe, peze muaꞌu teko wanupe.— Aze pemumeꞌu penemiapo ràm nehe,— Tuwe temetarer tàtà maꞌe hekuzar katu maꞌe or her maꞌe Tupàn hàpuzuhu pupe har wenu ko hezeꞌeg nehe, aze peze nehe, aꞌe mehe aze napezapo kwaw aꞌe penemimumeꞌu kwer nehe, Tupàn uzepyk putar penehe nehe, peze muaꞌu teko wanupe.
Maꞌe kwaw ꞌymar hehàpyhà ꞌym maꞌe ài peiko. Tupàn hàpuzuhu uhuaꞌu weraꞌu aꞌe temetarer wi aꞌe. Ikàg weraꞌu izuwi no. Taꞌe Tupàn hàpuz umukatu aꞌe temetarer aꞌe xe. Taꞌe aꞌe temetarer Tupàn hàpuzuhu pupe tuz aꞌe xe.
— Aze pemumeꞌu penemiapo ràm nehe,— Tuwe maꞌeaꞌyr hapy haw tàpuzuhu pupe har wenu ko hezeꞌeg aꞌe nehe, aze peze nehe, aze napezapo kwaw aꞌe penemimumeꞌu kwer nehe, Tupàn nuzepyk kwaw penehe nehe, peze muaꞌu teko wanupe. — Aze pemumeꞌu penemiapo ràm nehe, — Tuwe heremimono kwer maꞌeaꞌyr zuka haw rehe har wenu ko hezeꞌeg aꞌe nehe, aze peze nehe, aze aꞌe re napezapo kwaw penemimumeꞌu kwer nehe, aꞌe mehe Tupàn uzepyk putar penehe nehe, peze muaꞌu teko wanupe.
Hehàpyhà ꞌym maꞌe ài peiko. Maꞌeaꞌyr zuka haw uhuaꞌu weraꞌu penemimono kwer wi aꞌe. Umukatu aꞌe penemimono kwer Tupàn huwa rupi aꞌe.
Aꞌe rupi aze awa umumeꞌu wemiapo ràm maꞌeaꞌyr zuka haw huwa rupi nehe, umumeꞌu putar aꞌe maꞌe maꞌeaꞌyr zuka haw ꞌaromo har huwa rupi paw rupi katete nehe no.
Aze awa umumeꞌu wemiapo ràm nehe, tàpuzuhu huwa rupi nehe, umumeꞌu putar wemiapo ràm Tupàn huwa rupi nehe no, taꞌe Tupàn wiko aꞌe pe aꞌe no xe.
Aze awa umumeꞌu wemiapo ràm ywak huwa rupi nehe, umumeꞌu putar aꞌe maꞌe Tupàn henaw huwa rupi nehe no, Tupàn huwa rupi nehe no, taꞌe Tupàn wapyk aꞌe pe aꞌe no xe.
Pe zeꞌeg kwehe arer rehe upurumuꞌe maꞌe pe. Pe zeꞌeg kwehe arer kwaw par parizew her maꞌe pe no, uzepyk putar tuwe Tupàn penehe aꞌe nehe. Taꞌe hemuꞌem maꞌe romo peiko pe xe. Taꞌe naperuzar kwaw aꞌe zeꞌeg pe xe. Aze pereko 10 taz, pemono pitài Tupàn pe. Aze pereko 10 maꞌywanem, pemono pitài izupe no. Pixikaꞌi maꞌe iapo mehe peruzar tuwe izeꞌeg. Uhuaꞌu maꞌe iapo mehe naperuzar kwaw izeꞌeg. Naperuzeꞌeg kwaw teko ikatu haw rupi pe wà. Napepurupuhareko kwaw. Napezapo kwaw penemimumeꞌu kwer. Peruzar izeꞌeg ipixikaꞌi maꞌe iapo mehe. Aze mo peruzar tuwe izeꞌeg uhuaꞌu maꞌe iapo mehe no, aꞌe mehe mo pekatu mo Tupàn pe.
Hehàpyhà ꞌym maꞌe amo hehàpyhà ꞌym maꞌe heraha har ài peiko. Aze meru uꞌar pekanek pupe, napeꞌu kwaw ipor. Aꞌe ꞌar mehe we pemokon kawaru kupewaꞌa.
Uzepyk putar Tupàn penehe nehe. Amo kanek ikatuahy ikupew aꞌe. Tynehem puruzuka haw pupe aꞌe. Aze teko uꞌu wà nehe, umàno putar wà nehe. Nezewegatete pe no. Ikatu maꞌe pixikaꞌi maꞌe pezapo teko wanuwa rupi. Ikatu ꞌym maꞌe uhuaꞌu maꞌe pezapo purupe hexak kar ꞌym pà. Pepyꞌa tynehem ikatu ꞌym maꞌe pupe.
Pe zeꞌeg kwehe arer kwaw par hehàpyhà ꞌym maꞌe pe ty wà. Pemukatu pekawaw nehe, ipor heityk pà nehe, xo aꞌe mehe zo pekatu putar Tupàn pe nehe.
Tupàn uzepyk putar tuwe penehe aꞌe nehe. Purutym awer ài peiko. Teko umuhàmuhàz maꞌemuxigaw purutym awer iꞌaromo aꞌe wà. Ipuràg eteahy ikupew. Tynehem umàno maꞌe kwer ikàgwer pupe aꞌe. Inem ipupe har.
Nezewegatete pe no ty wà. — Ikatuahy maꞌe, iꞌi teko peme aꞌe wà. Ikatu ꞌym maꞌe ipupe har romo peiko. Tynehem temuꞌemaw pupe aꞌe. Pezumim pekatu ꞌymaw puruwi.
— Tupàn uzepyk putar penehe nehe, iꞌi Zezuz parizew wanupe aꞌe kuryUzeꞌeg wiwi Zezuz parizew wanupe.— Tupàn uzepyk putar penehe aꞌe nehe. Tupàn zeꞌeg imumeꞌu har wamàno re pezapo watymaw ikatuahy maꞌe wanupe. Pemuapyk ita ipuràg eteahy maꞌe itym awer ꞌaromo, ikatuahy maꞌe iapo arer kwehe arer itym awer ꞌaromo.
— Aze mo uruiko kwehe mehe ure, aꞌe Tupàn zeꞌeg imumeꞌu har wapyr mo ure, nuruzuka iwer mo ure wà, aꞌe ꞌar rehe arer wazàwe ure wà, peze muaꞌu peiko ko ꞌar rehe.
Peiko Tupàn zeꞌeg imumeꞌu har wazuka arer wazuapyapyr romo. Aꞌe rupi peiko wazuka arer wazàwe no.
Pemumaw wanemiapo kwer peho nehe ty wà. Uzypyrog ikatu ꞌym maꞌe iapo pà wà. Pemumaw aꞌe ikatu ꞌym maꞌe iapo haw nehe kury.
Mozaiw uxiꞌu teko aꞌe wà, wazuka pà aꞌe wà. Nezewegatete pe no. Pezapo kar ikatu ꞌym maꞌe purupe no, tatahu pe wamono kar pà no. Mozaiw zàwe peiko. Mozaiw aꞌyaꞌyr wazàwe peiko. Tupàn pemono kar putar tatahu pe nehe. Napepuner kwaw pehemaw rehe aꞌe wi nehe, penehe izepykaw wi nehe.
Aꞌe rupi ko maꞌe amumeꞌu putar peme xe ihe nehe kury. Amono kar putar hezeꞌeg imumeꞌu har pepyr ihe wà nehe, amono kar putar maꞌe kwaw katu har pepyr ihe wà nehe no, amono kar putar upurumuꞌe maꞌe pepyr ihe wà nehe no. Pezuka putar amo pe wà nehe. Pezywàzywà putar amo ywyra kanetar rehe pe wà nehe no, pepetepetek putar amo pezemonoꞌogaw pe pe wà nehe no.Pemuzàn kar putar amo taw wi peneko haw wi pe wà nehe no, amo ae taw pe wamono kar pà pe wà nehe no.
Aze awa uzuka e amo teko aꞌe nehe, Tupàn uzepyk putar hehe aꞌe nehe. Nezewegatete uzepyk putar penehe aꞌe nehe no, peipy wanehe uzepyk mehe aꞌe nehe no, taꞌe izypy mehe peipy uzuka Apew aꞌe wà xe, uzuka Zakari Maraki taꞌyr kwehe mehe aꞌe wà no xe. Uzuka Zakari oho Tupàn hàpuzuhu pe maꞌeaꞌyr zuka haw huwake aꞌe wà.
Azeharomoete ko hezeꞌeg ihe. Tupàn uzepyk putar peipy wanehe nehe. Uzepyk putar penehe nezewegatete aꞌe nehe no.
Zezuz uzamutar katu Zeruzarez pe har aꞌe wàUzeꞌeg Zezuz Zeruzarez pe har wanupe kury.— Pe Zeruzarez tawhu pe har pe ty wà, pe Zeruzarez tawhu pe har pe ty wà, kwehe mehe peipy uzuka Tupàn zeꞌeg imumeꞌu har aꞌe wà, uzapizapi izeꞌeg herur har ita teteaꞌu pupe aꞌe wà, wazuka pà aꞌe wà. Tuweharupi hepuruàzuwàn wer zepe penehe ihe. Zapukaz omonoꞌogatu umemyr upepo iwy pe. Nezewegatete ihe no. Hezekaiw katu wer zepe penehe ihe no. Naheputar kwaw pe.
Aꞌe rupi iaiw putar tuwe peneko haw nehe kury.
Taꞌe aha putar pewi ihe nehe xe. Naherexak kwaw pe nehe. Amo ꞌar mehe azewyr wi putar xe ihe nehe. Aꞌe ꞌar mehe pezeꞌeg putar ihewe nehe.— Tuwe Tupàn uzapo ikatuahy maꞌe izupe nehe, Zanezar her rehe ur maꞌe ràm pe nehe, peze putar ihewe nehe. Xo aꞌe mehe zo herexak pe nehe.
Zezuz umumeꞌu Tupàn hàpuzuhu heityk àwàm aꞌe kuryUhem Zezuz oho aꞌe wi Tupàn hàpuzuhu wi aꞌe kury. Ure hemimuꞌe ure, uruhem oroho huwake ure kury. Uruexak kar Tupàn hàpuzuhu izupe ure. Uhuaꞌu tàpuzuhu. Ipuràg eteahy no.
— Azeharomoete, iꞌi urewe. — Pemeꞌegatu wi tàpuzuhu rehe nehe ty wà. Ipuràg eteahy aꞌe. Ko maꞌe amumeꞌu putar peme ihe kury. Amo ꞌar mehe nehe, teko weityk putar wi tàpuzuhu paw rupi aꞌe wà nehe. Nupyta kwaw ni pitài ita amo ae ita ꞌar romo aꞌe nehe, iꞌi urewe.
Zezuz umumeꞌu maꞌerahy teteaꞌu ipuraraw pàwàm aꞌe kuryWapyk Zezuz oho ywytyr Uri tyw her maꞌe rehe aꞌe kury. Ure uruhem ipyr ure no. Naheta kwaw teko aꞌe pe ipyr wà. Xo ure uruwapyk oroho ywytyr rehe. Urupuranu hehe. — Maꞌe ꞌar mehe agwer maꞌe uzeapo putar nehe, uruꞌe izupe. — Maꞌe uzeapo putar aꞌe ꞌar ihem eteaꞌi mehe aꞌe nehe, nezur eteaꞌi haw ikwaw kar pà urewe nehe, iahykaw ikwaw kar pà urewe nehe, uruꞌe izupe.
Uwazar urezeꞌeg urewe.— Pezemupyꞌa teko wanehe nehe ty wà. Pezeruzar zo wanemuꞌemaw rehe nehe. Taꞌe awa teteaꞌu uzexak kar putar xe aꞌe wà nehe xe, ko ywy rehe aꞌe wà nehe xe. — Aiko Tuwihawete Purupyro Maꞌe romo ihe, iꞌi muaꞌu putar purupe aꞌe wà nehe. Teko teteaꞌu uzeruzar putar aꞌe tuwihaw hemuꞌem maꞌe wanehe aꞌe wà nehe.
Tuwihaw omono kar putar wemiruzeꞌeg zauxiapekwer aꞌe wà nehe, amo ae zauxiapekwer wàmàtyryꞌym kar pà aꞌe wà nehe. Wazeàmàtyryꞌymaw wànoànog putar nehe. Peinu putar iànoànogaw penuwake har nehe. Peinu putar teko wazeàmàtyryꞌymaw muite har nehe no. Pezeapyaka katu ko hezeꞌeg rehe nehe ty wà. Pekyze zo wanuwi nehe. Taꞌe agwer maꞌe uzeapo putar tuwe nehe xe. Nuhem kwaw iahykaw aꞌe ꞌar mehe.
Amo ywy rehe har uzàmàtyryꞌym putar amo ae ywy rehe har aꞌe wà nehe. Amo tuwihaw uzàmàtyryꞌym putar amo ae tuwihaw aꞌe nehe no, wemiruzeꞌeg wamono kar pà inugwer heko haw pe aꞌe nehe no. Teko teteaꞌu imaꞌuhez putar aꞌe wà nehe. Ywy uryryryryz putar xe aꞌe nehe no. Uryryryryz putar pe pe no, ꞌa pe no, ywy nànàn no.
Agwer maꞌe kuzà imemyrahy haw ài uzeapo putar nehe.
Tuwihaw pepyhyk kar putar aꞌe wà nehe. Pepetek kar putar wà nehe no. Pezuka kar putar wà nehe no. Teko paw naꞌiakatuwawahy kwaw penehe aꞌe wà nehe, heremiruzeꞌeg romo peneko mehe aꞌe wà nehe.
Aꞌe ꞌar mehe nehe, teko teteaꞌu upytuꞌu putar herehe uzeruzar ire aꞌe wà nehe no. Upyhyk kar putar umyrypar wà nehe, tuwihaw aꞌuaꞌu wanupe wà nehe, wazuka kar pà wà nehe. Naꞌiakatuwawahy kwaw uzehezehe wà nehe no.
Naꞌe Tupàn zeꞌeg imumeꞌu muaꞌu har uzexak kar putar uhem pà aꞌe wà nehe, Tupàn hape iawy kar pà teko teteaꞌu wanupe aꞌe wà nehe.
Ikatu ꞌym maꞌe uhàuhàz putar tuwe aꞌe nehe. Naꞌe teko upytuꞌu putar uzeamutamutar ire aꞌe wà nehe.
Aze teko nupytuꞌu kwaw herehe uzeruzar ire wà nehe, te iahykaw rehe wà nehe, Tupàn upyro putar aꞌe teko aꞌe wà nehe.
Amumeꞌu kar putar Tupàn pureruzeꞌegaw rehe zeꞌeg puràg ihe nehe, imumeꞌu har wamono kar pà ywy nànàgatu ihe nehe. Aꞌe rupi teko paw rupi katete ukwaw putar Tupàn pureruzeꞌegaw ihemaw aꞌe wà nehe. Aꞌe maꞌe paw izeapo mehe, uhem putar iahykaw nehe.
Zezuz umumeꞌu iahykaw rehe uzeapo maꞌe ràm aꞌe kuryUzeꞌeg wiwi Zezuz urewe.— Pexak putar maꞌe iaiw weraꞌu maꞌe nehe. Amo Tupàn zeꞌeg imumeꞌu har kwehe arer Taniew her maꞌe aꞌe, umumeꞌu aꞌe maꞌe iaiw weraꞌu maꞌe tur àwàm aꞌe. Aꞌe maꞌe upuꞌàm putar oho Tupàn hàpuzuhu pupe aꞌe nehe, Tupàn huwa rupi Tupàn ikatu haw rupi aꞌe nehe. Pe ko pape imugeta har pe, tuwe peinu katu ko zeꞌeg nehe. Aꞌe ꞌar mehe nehe, teko Zutez ywy rehe har aꞌe wà nehe, tuwe uzàn oho ywytyr kutyr aꞌe wà nehe.
Aze awa wàpuz ꞌaromo hekon aꞌe mehe nehe, tuwe nuixe kwaw wàpuz pe nehe, umaꞌe imonoꞌog pà nehe. Taꞌe naꞌarewahy uhem putar iahykaw nehe xe.
Aze awa oko pe umaꞌereko iko nehe, tuwe nuzewyr kwaw weko haw pe nehe, ukamir piaromo nehe.
Aze kuzà ipuruꞌa aꞌe ꞌar mehe nehe, upuraraw putar tuwe maꞌerahy aꞌe nehe. Aze kuzà umemyraꞌi wereko aꞌe ꞌar mehe nehe, aꞌe rupi katete nehe no.
— Uremuhem kar zo pe ꞌar huwixàg maꞌe rehe nehe. Uremuzàn kar zo pe aꞌe ꞌar mehe nehe, peze Tupàn pe nehe.— Uremuhem kar zo pe mytuꞌu haw ꞌar mehe nehe, uremuzàn kar zo pe aꞌe ꞌar mehe nehe, peze izupe nehe.
Taꞌe aꞌe ꞌar mehe teko upuraraw weraꞌu putar maꞌerahy teteaꞌu aꞌe wà nehe xe, amo ae ꞌar mehe har wanuwi aꞌe wà nehe xe, izypy mehe arer we te ko ꞌar rehe teko nupuraraw pixik kwaw agwer maꞌerahy aꞌe wà. Aꞌe ꞌar ipawire nupuraraw wi pixik kwaw agwer maꞌerahy aꞌe wà nehe.
Nan kwehe tete upuraraw putar wà nehe. Naꞌarewahy maꞌerahy ipuraraw paw upaw putar wanuwi aꞌe nehe. Taꞌe Tupàn umumaw putar aꞌe nehe xe. Aze mo numumaw iwer, umàno mo teko paw rupi katete aꞌe wà. Umumaw putar maꞌerahy ipuraraw paw aꞌe nehe, taꞌe upuhareko putar wemiruzeꞌeg wemixamixak kwer aꞌe wà nehe xe.
Aꞌe rupi aze nezewe iꞌi amo peme wà nehe, — Aikwez Tuwihawete upurupyro maꞌe xe aꞌe, aze iꞌi peme wà nehe, — Aikwez tuwe aꞌe, aze iꞌi peme wà nehe, pezeruzar zo wazeꞌeg rehe nehe.
Taꞌe tuwihaw aꞌuaꞌu uzexak kar putar teko wanupe wà nehe xe. Uzapo putar purumupytuhegatu kar haw teteaꞌu aꞌe wà nehe. Nezewe mehe uzawy kar putar Tupàn hape hemiruzeꞌeg wanupe aꞌe nehe, aze upuner iawy kar haw rehe wanupe aꞌe nehe.
Peinu katu hezeꞌeg. Ko maꞌe amumeꞌu kwez peme ihe, izeapo zanune ihe.
Aze amo iꞌi peme aꞌe wà nehe, — Pexak tuwihaw peho ywyxig heta haw pe nehe ty wà, aze iꞌi peme wà nehe, peho zo aꞌe pe nehe.— Uzeàmim tuwihaw iko xe zanewi aꞌe kury, aze iꞌi amo peme wà nehe, pezeruzar zo wazeꞌeg rehe nehe.
Taꞌe Awa taꞌyr ur putar àmàn iweraw paw ài aꞌe nehe xe. Ywak nànàn uweraweraw putar aꞌe nehe, kwarahy ihemaw rehe nehe, kwarahy heixe haw rehe nehe no.
Apitaw uzemonoꞌonoꞌog umàno maꞌe kwer hetekwer wanuwake aꞌe wà. Nezewegatete zauxiapekwer uzemonoꞌog putar ko tawhu izywyr aꞌe wà nehe no, taꞌe heta teteaꞌu ikatu ꞌym maꞌe xe aꞌe xe.
Zezuz umumeꞌu Awa taꞌyr tur àwàm aꞌe kuryUzeꞌeg wi Zezuz urewe.— Aꞌe maꞌerahy ipaw ire nehe, kwarahy uwew putar aꞌe nehe, zahy nuhyape kwaw aꞌe nehe no. Zahytata uꞌar putar kwaw pà ywak wi aꞌe wà nehe no. Maꞌe ywak rehe har uryryryryz putar aꞌe wà nehe no.
Naꞌe uzexak kar putar maꞌe ywak rehe aꞌe nehe, Awa taꞌyr tur àwàm hexak kar pà purupe aꞌe nehe. Naꞌe teko ywy rehe har paw uzaiꞌo putar aꞌe wà nehe. Taꞌe herexak putar ywàkun rehe hezur mehe aꞌe wà nehe xe, hekàgaw hepuràg eteahy haw herur pà aꞌe wà nehe xe. Taꞌe Tupàn hemimur karer awa romo uzeapo maꞌe romo aiko ihe xe.
Tupàn heko haw pe har upy putar uxiꞌàm uhuaꞌu maꞌe aꞌe nehe. Naꞌe Tupàn omono kar putar weko haw pe har ywy nànàn aꞌe wà nehe no. Omonoꞌog putar Tupàn hemiruzeꞌeg aꞌe wà nehe, omonoꞌog putar hemixamixak kwer aꞌe wà nehe.
Zezuz umumeꞌu ywak ywy imumaw pàwàm aꞌe kuryUzeꞌeg wi urewe.— Pezemuꞌe maꞌywaꞌyw rehe nehe. Aze huweramukyr nehe, pekwaw àmàkyr ihem eteaꞌi haw nehe.
Nezewegatete aze pexak agwer maꞌe izeapo mehe nehe, pekwaw putar hezur eteaꞌi haw nehe. Uzypyrog putar maꞌe iahykaw rehe har uzeapo pà aꞌe ꞌar mehe nehe.
Pemaꞌenukwaw ko hezeꞌeg rehe nehe. Agwer maꞌe paw rupi katete uzeapo putar nehe. Teko ko ꞌar rehe wiko maꞌe wamàno ꞌym mehe nehe, uzeapo putar aꞌe maꞌe aꞌe nehe.
Tupàn umumaw putar ywak amo ꞌar mehe aꞌe nehe. Umumaw putar ywy aꞌe nehe no. Hezeꞌeg nukàzym pixik kwaw aꞌe nehe.
— Ni amo nukwaw kwaw iahykaw ꞌar aꞌe wà, iꞌi wanupe aꞌe kuryUzeꞌeg wi urewe.— Ni amo nukwaw kwaw hezur àwàm ꞌar aꞌe wà. Tupàn heko haw pe har nukwaw kwaw aꞌe wà no. Ihe Awa taꞌyr ihe, nakwaw kwaw ihe no. Xo heru zo ukwaw aꞌe. Hezur àwàm nuzawy kwaw Noe ꞌar mehe uzeapo maꞌe kwer aꞌe.
Kwehe mehe nezewegatete teko waneko awer aꞌe wà no, àmànuhu ikyr ꞌym mehe aꞌe wà no. Noe umumeꞌu àmànuhu ikyr àwàm teko wanupe aꞌe. Nuzekaiw kwaw izeꞌeg rehe aꞌe wà. Umaiꞌu wi wi waiko wà, kàwiahy iꞌu pà wà, izeꞌeg rehe uzeruzar ꞌym pà wà. Uzereko waiko wà no. Naꞌe Noe wixe kanuhu pupe wà, àmànuhu wi uzepyro pà wà. Aꞌe ꞌar mehe we teko nupytuꞌu kwaw agwer maꞌe iapo re wà, umaiꞌu re wà, uzereko re wà.
Nukwaw kwaw àmànuhu ikyr eteaꞌi haw aꞌe wà. Naꞌe ukyr àmànuhu aꞌe, teko waneraha pà wazuka pà aꞌe. Teko wiko putar nezewegatete Awa taꞌyr tur mehe aꞌe wà nehe no.
Aꞌe ꞌar mehe nehe, mokoz awa wiko putar oko pe umaꞌereko pà aꞌe wà. Tupàn weraha putar pitài awa aꞌe nehe, inugwer upyta putar aꞌe pe aꞌe nehe.
Mokoz kuzà umukuꞌi putar arozràn waiko aꞌe wà nehe no. Tupàn weraha putar pitài kuzà aꞌe nehe, inugwer upyta putar aꞌe pe aꞌe nehe.
Pemeꞌegatu nehe ty wà. Taꞌe napekwaw kwaw pezar tur àwàm ꞌar pe xe.
Pemaꞌenukwaw katu ko maꞌe rehe nehe. Tàpuz izar aꞌe, aze mo ukwaw umaꞌe rehe imunar maꞌe tur àwàm ꞌar aꞌe, umeꞌegatu mo iko aꞌe. Numuixe kar iwer mo imunar maꞌe wàpuz me aꞌe.
Nezewegatete pe nehe no. Pemeꞌegatu tuweharupi nehe. Taꞌe Awa taꞌyr tur mehe napeiko kwaw hàrogatu har romo aꞌe ꞌar mehe nehe.
Zezuz umumeꞌu umaꞌereko maꞌe ikatu ꞌym maꞌe hemiapo kwer aꞌe kuryUzeꞌeg wi urewe.— Aze awa wereko teko teteaꞌu wemiruzeꞌeg romo aꞌe wà nehe, aze pitài hemiruzeꞌeg ukwaw katu maꞌe iapo haw aꞌe nehe, aze weruzar katu uzar zeꞌeg aꞌe nehe, aꞌe mehe izar iꞌi putar izupe nehe. — Ereiko putar heremiruzeꞌeg wanuwihaw romo nehe kury, iꞌi putar izupe nehe. Aꞌe hemiruzeꞌeg aꞌe nehe, umumaꞌereko kar putar amogwer aꞌe wà nehe. Omono putar wanemiꞌu wanupe wamaꞌuhez mehe nehe.
Izar wata putar amo ae ywy rehe aꞌe nehe. Uzewyr putar wà nehe no. Aze aꞌe hemiruzeꞌeg uzekaiw katu amogwer wanehe aꞌe nehe, aꞌe mehe hurywete putar aꞌe nehe, uzar ihem mehe nehe.
Azeharomoete ko hezeꞌeg ihe. Izar uzeꞌeg putar nezewe izupe nehe. — Ereiko putar heywy rehe uzekaiw maꞌe romo nehe kury, heràpuz rehe uzekaiw maꞌe romo nehe no, iꞌi putar izupe nehe.
Aze aꞌe awa naꞌikatu kwaw nehe, nezewe iꞌi putar uzeupe nehe. — Iàrew hezar uzewyr haw rehe aꞌe, iꞌi putar uzeupe aꞌe nehe.
Naꞌe uzypyrog putar amogwer umaꞌereko maꞌe wapetepetek pà aꞌe wà nehe. Umaiꞌu putar oho ukaꞌu maꞌe wapyr aꞌe nehe no.
Naꞌe uzewyr putar izar aꞌe nehe. Aꞌe hemiruzeꞌeg nuàro kwaw uzar izewyr àwàm aꞌe. Nukwaw kwaw tur àwàm.
Izar upeiꞌàiꞌàg putar aꞌe awa aꞌe nehe, hehe uzepyk pà aꞌe nehe, hemuꞌem maꞌe rehe uzepykaw zàwe aꞌe nehe. Nezewegatete aze teko nuweruzar kwaw Tupàn zeꞌeg aꞌe wà nehe, hezur mehe amono kar putar aꞌe teko tatahu pe ihe wà nehe. Uzaiꞌo putar aꞌe pe wà nehe, wàzgyrygyryw pà wà nehe.
Zezuz umumeꞌu 10 kuzàwaza wanehe maꞌemumeꞌu haw aꞌe kuryNaꞌe Zezuz umumeꞌu amo ae maꞌe urewe aꞌe kury.— Aꞌe ꞌar mehe nehe, Tupàn hemiruzeꞌeg wiko putar amo 10 kuzàwaza wazàwe aꞌe wà nehe. Aꞌe 10 kuzàwaza weraha watainy aꞌe wà, awa hemireko maꞌe ràm huwàxi pà aꞌe wà.
Amo 5 kuzàwaza aꞌe wà, nukwaw katu kwaw maꞌe aꞌe wà. Inugwer 5 kuzàwaza ukwaw katu maꞌe aꞌe wà. Aꞌe 5 kuzàwaza maꞌe kwaw ꞌymar weraha watainy wà. Nueraha kwaw amo ipor wà. Amo maꞌe kwaw par weraha tatainy ipor amo kanek pupe wà.
Iàrew awa tur haw aꞌe. Kuzàwaza uzypyrog ukeuker pà wà.
Pyazeaꞌu kury. Amo kuzàwaza uhapukaz amo wanupe kury. — Aikwez hemireko maꞌe ràm ur iko aꞌe kury kyn wà. Zaha huwàxi pà kyn wà, iꞌi wanupe.
Umeꞌe aꞌe kuzàwaza wà kury. Umunyk watainy wà.
Naꞌe kuzàwaza maꞌe kwaw ꞌymar uzeꞌeg maꞌe kwaw par wanupe wà kury. — Pemur tatainy ipor urewe rihi kyn wà, taꞌe ureratainy uwew eteaꞌi ure ꞌy, iꞌi zepe wanupe wà.
— Nan kwaw kyn wà, iꞌi wanupe wà. Nuhyk kwaw zaneratainy nànàn nehe. Peho maꞌemeꞌegaw pe nehe kyn wà, ipor ràm imeꞌeg kar pà pezeupe nehe kyn wà, iꞌi wanupe wà.
Aꞌe rupi maꞌe kwaw ꞌymar oho imeꞌeg kar pà wà. Waho re awa uhem wà aꞌe kury. Aꞌe 5 maꞌe kwaw par wixe oho maiꞌu haw pe wà, hemireko maꞌe ràm hupi wà. Tàpuz zar uwàpytym uken aꞌe kury.
Naꞌe amogwer kuzàwaza uhem wà aꞌe wà kury. — Urezar, urezar, iꞌi izupe wà. — Uremuixe kar pe nehe ꞌy, iꞌi izupe wà, uhapukaz pà wà.
Tàpuz izar nuwàpytymawok kar kwaw uken aꞌe. — Napukwaw kwaw ihe, zàkwà wà, iꞌi wanupe.
Aꞌe rupi ko maꞌe amumeꞌu putar peme ihe nehe no. Pemeꞌegatu nehe ty wà, taꞌe napekwaw kwaw ꞌar pe xe, napekwaw kwaw hezur àwàm pe.
Zezuz umumeꞌu naꞌiruz umaꞌereko maꞌe wanehe maꞌemumeꞌu haw aꞌe kuryUzeꞌeg wi urewe.— Tupàn pureruzeꞌegaw nuzawy kwaw amo awa aꞌe nehe. Aꞌe awa uzemuàgàꞌym wata zanune. Wenoz wemiruzeꞌeg wamuwà uzeupe wà. — Pezekaiw katu heremetarer rehe nehe, iꞌi wanupe. — Erekwaw katu temetarer imaꞌe haw ne, aꞌe mehe amono putar heremetarer teteaꞌu newe nehe, iꞌi amo pe. Aꞌe rupi temetarer tàtà parat izupe. amo pe no. amo pe no. Naꞌe uhem oho aꞌe wi wata pà kury.
temetarer hereko har aꞌe, umaꞌemeꞌeg oho iko aꞌe. Umaꞌemeꞌeg kar oho iko no, amo temetarer imonoꞌog pà uzar pe.
Nezewegatete temetarer ipyhykar aꞌe no, amo temetarer omonoꞌog uzar pe aꞌe no.
temetarer ipyhykar uhàwykàz ywykwar oho aꞌe, uzar hemetarer itym pà imim pà ipupe aꞌe.
Iàrew teteaꞌu wazar uzewyr ꞌym pà aꞌe. Naꞌe amo ꞌar mehe uhem wà aꞌe kury, wemetarer imonoꞌog pà wemiruzeꞌeg wanuwi aꞌe kury.
temetarer ipyhyk arer aꞌe, umuzewyr hemetarer uzar pe rehe aꞌe. — 5.000 eremur ihewe. Aiko no. Amonoꞌog kwez newe ihe no, iꞌi izupe.
— Ikatu neremiapo kwer ne, umaꞌereko maꞌe ikatuahy maꞌe romo ereiko ne. Temetarer pixikaꞌi maꞌe rehe erezekaiw katu kwez ne. Aꞌe rupi erezekaiw putar temetarer teteaꞌu rehe nehe kury. Ikatuahy putar nereko àwàm xe hepyr nehe ty, iꞌi izar izupe.
Nezewegatete izar uzapo temetarer ipyhykar pe aꞌe no.
Umuixe kar wàpuz me no, ikatu maꞌe iapo pà izupe no.
Naꞌe temetarer hereko har uhem ipyr aꞌe kury. — Hezar, iꞌi izupe. — Pureruzeꞌegahy maꞌe romo ereiko ne. Erepoꞌo arozràn neremitygwer ꞌym amo ko pe ne, neko ꞌym pupe ne.
Aꞌe rupi akyze newi ihe. Aꞌe rupi azutym neremetarer heraha ywykwar pupe ihe. Aiko neremetarer xe kury, iꞌi uzar pe.
— Ne ty, iꞌi izar izupe. — Umaꞌereko maꞌe ikatu ꞌym maꞌe iranahy maꞌe romo ereiko ne ty, iꞌi izupe. — Erekwaw pureruzeꞌegahy maꞌe romo hereko haw ne. Erekwaw arozràn heremipoꞌo kar haw heko ꞌym pupe ne no. Màràzàwe tuwe neremono kwaw heremetarer amo pe ne, imaꞌemaꞌe kar pà izupe ne. Aꞌe rupi mo eremonoꞌog mo amo ae temetarer ihewe ne, heremetarer izypy mehe arer rehe we ne, iꞌi ahyahy izupe.
Aꞌe rupi uzeꞌeg amogwer wanupe kury. — Pezoꞌok aꞌe heremetarer ko awa wi nehe kury. Pemono temetarer temetarer hereko har pe nehe.
Aze awa wereko maꞌe nehe, amono putar amo ae maꞌe izupe nehe. Uhyk weraꞌu putar izupe nehe. Aze awa nuwereko kwaw maꞌe nehe, aze xo pixikaꞌi maꞌe zo wereko nehe, azoꞌok kar putar aꞌe maꞌe izuwi ihe nehe.
Peityk ko awa imomor katu pe nehe ty wà, ipytunaw pe nehe ty wà. Uzaiꞌo putar aꞌe pe nehe, wàzgyrygyryw pà nehe.
Zezuz umumeꞌu purehe izepykaw iahykaw rehe àràm aꞌe kuryUzeꞌeg wi urewe.— Ihe Awa taꞌyr ihe. Azur putar ihe nehe, Tuwihawete ikàg maꞌe romo ihe nehe. Arur putar Tupàn heko haw pe har hezeupi paw rupi katete ihe wà nehe no. Apyk putar tuwihaw henaw rehe nehe no. Teko ko ywy rehe har uzemonoꞌog putar heruwa rupi paw rupi katete aꞌe wà nehe. Naꞌe amuzaꞌazaꞌak putar aꞌe teko ihe wà nehe. Àràpuhàràn wanehe uzekaiw maꞌe umuzaꞌazaꞌak àràpuhàràn aꞌe wà, àràpuhàràn hawitu maꞌe ko rupi wamono kar pà aꞌe wà, àràpuhàrànete kwe rupi wamono kar pà aꞌe wà no. Nezewegatete amuzaꞌazaꞌak putar teko paw rupi ihe wà nehe no.
Ihe Awa taꞌyr ihe, amuapyk kar putar herehe uzeruzar maꞌe heawyze har rehe ihe wà nehe. Amono kar putar herehe uzeruzar ꞌym maꞌe heahur rehe ihe wà nehe.
Naꞌe aꞌe putar heawyze har rehe har wanupe nehe. — Heru penexanexak kwez aꞌe, ikatuahy maꞌe iapo pà peme aꞌe. Pezur herupi nehe. Pepureruzeꞌeg putar hepyr nehe. Ywy iapo mehe arer we te ko ꞌar rehe kury, Tupàn umuàgàꞌym aꞌe pureruzeꞌegaw peme aꞌe. Aꞌe rupi pepureruzeꞌeg putar herehe we nehe.
Hemaꞌuhez ihe. Pemur temiꞌu ihewe. Heiwez ihe no. Pemur ꞌy ihewe no, iꞌu kar pà ihewe no. Amo ae ywy rehe har ài, amo ae taw pe har ài aiko peme ihe. Hemuixe katu kar pe penàpuz me no. Naheta kwaw hekamir ihewe no. Pemur kamir ihewe. Hemaꞌeahy teko ihe no. Pezekaiw katu herehe no. Zemunehew paw pe hereko mehe pezur herexak pà aꞌe pe no. Aꞌe rupi peiko putar tuwihaw romo hepyr nehe.
Naꞌe aꞌe ikatu maꞌe iapo har upuranu putar herehe aꞌe wà nehe. — Urezar, iꞌi putar ihewe wà nehe. — Maꞌe ꞌar mehe oromono temiꞌu newe ure, nemaꞌuhez mehe ure. Maꞌe ꞌar mehe oromono ꞌy newe ure, neiwez mehe ure. Maꞌe ꞌar mehe urumuixe katu kar ureràpuz me ure, amo ae taw pe har ài nereko mehe ure. Maꞌe ꞌar mehe oromono kamir newe ure, nekamir ꞌym mehe ure.
Maꞌe ꞌar mehe oroho nepyr ure, nemaꞌeahy mehe ure, zemunehew paw pe nereko mehe ure, iꞌi putar ihewe wà nehe.
Naꞌe aꞌe putar wanupe ihe nehe kury. — Azeharomoete ko maꞌe amumeꞌu peme ihe. Pezapo agwer maꞌe herywyr wanupe, te ikàg ꞌym weraꞌu maꞌe wanupe. Aꞌe penemiapo kwer herywyr wanupe arer nuzawy kwaw penemiapo kwer ihewe arer aꞌe, aꞌe putar wanupe nehe.
Naꞌe aꞌe putar heahur rehe har wanupe nehe. — Pehem peho ihewi nehe ty wà, taꞌe Tupàn umumeꞌu penehe uzepyk àwàm kwez peme aꞌe xe. Peho putar tatahu pe nehe. Nuwew pixik kwaw aꞌe tatahu aꞌe nehe. Tupàn umuàgàꞌym aꞌe tatahu kwez aꞌe. Taꞌe omono kar putar Zurupari aꞌe pe aꞌe nehe no xe. Omono kar putar hemiruzeꞌeg aꞌe pe aꞌe wà nehe no xe.
Hemaꞌuhez ihe, napemur kwaw temiꞌu ihewe. Heiwez ihe. Napemur kwaw ꞌy ihewe. Amo ae taw pe har ài aiko ihe. Nahemuixe katu kar kwaw pe penàpuz me. Naheta kwaw kamir ihewe. Napemur kwaw kamir ihewe. Hemaꞌeahy ihe. Zemunehew paw pe aiko ihe. Napezekaiw kwaw herehe, aꞌe putar wanupe nehe.
Naꞌe upuranu putar herehe wà nehe. — Urezar, iꞌi putar ihewe wà nehe. — Maꞌe ꞌar mehe uruexak nemaꞌuhez mehe ure. Maꞌe ꞌar mehe uruexak neiwez mehe ure. Maꞌe ꞌar mehe uruexak amo ae taw pe har ài nereko mehe ure. Maꞌe ꞌar mehe uruexak nekamir ꞌym mehe ure. Maꞌe ꞌar mehe uruexak nemaꞌeahy mehe ure. Maꞌe ꞌar mehe uruexak zemunehew paw pe nereko mehe ure. Maꞌe ꞌar mehe nuruzekaiw kwaw nerehe ure, iꞌi putar ihewe wà nehe, herehe upuranu pà wà nehe.
Naꞌe aꞌe putar wanupe ihe nehe. — Azeharomoete ko maꞌe amumeꞌu putar peme ihe nehe kury. Penekytyꞌym agwer maꞌe rehe pe, herywyr ikàg ꞌym maꞌe wanupe pe. Wanupe penekytyꞌymaw nuzawy kwaw ihewe penekytyꞌymaw, aꞌe putar wanupe nehe.
Naꞌe amono putar aꞌe ikatu maꞌe iapo ꞌymar heru pe ihe wà nehe. Heru omono kar putar zepykaw iahyk ꞌym maꞌe pupe wà nehe. Wiko putar aꞌe pe tuweharupi wà nehe. Nuhem pixik kwaw aꞌe wi wà nehe. Xo ikatu maꞌe iapo har zo wiko putar Tupàn pyr tuweharupi aꞌe wà nehe.
Tuwihaw umumeꞌu Zezuz izuka àwàm aꞌe wà kuryNaꞌe Zezuz upytuꞌu agwer maꞌe rehe uremuꞌe re aꞌe kury. Uzeꞌeg urewe kury.
— Pekwaw ko maꞌe pe. Mokoz ꞌar mehe, Zutew uzypyrog putar maiꞌu haw uhuaꞌu maꞌe iapo pà aꞌe wà nehe kury. Zaneraꞌyr wazuka ꞌym awer aꞌe maiꞌu haw her romo aꞌe. Ihe Awa taꞌyr ihe, mokoz ꞌar mehe tuwihaw hepyhyk kar putar aꞌe wà nehe, zauxiapekwer wanupe hemono kar pà aꞌe wà nehe. Zauxiapekwer hezywàzywà putar ywyra kanetar rehe aꞌe wà nehe, hezuka kar pà aꞌe wà nehe, iꞌi urewe.
Amo ꞌar mehe xaxeto wanuwihaw aꞌe wà, Zutew waneruzeꞌegar aꞌe wà no, uzemonoꞌog oho aꞌe wà, Kaipa hàpuzuhu pe aꞌe wà. Kaipa tuwihaw ikàg maꞌe romo hekon aꞌe.
Uzeꞌezeꞌeg tuwihaw uzeupeupe wà, Zezuz ipyhyk àwàm izuka àwàm imumeꞌu pà wà. — Naxipyhyk kar kwaw Zezuz teko wanuwa rupi zane nehe, iꞌi uzeupeupe wà. — Aze xipyhyk kar maiꞌu haw ꞌar mehe nehe, teko ipuruzukaiw putar aꞌe wà nehe,Zaneàmàtyryꞌym putar aꞌe wà nehe, taꞌe Zezuz ikatuahy wanupe aꞌe xe, iꞌi uzeupeupe wà.
Amo kuzà umuꞌàpyr kàpuhàg Zezuz rehe aꞌe kuryOho Zezuz Ximàw iperewàtà maꞌe kwer hàpuz me kury, Metàn taw pe kury. Aꞌe pe heko mehe we amo kuzà ur ipyr aꞌe. Werur zutahykyꞌa ita iapo pyrer izupe. Tynehem kàpuhàg pupe. Hekuzar katu kàpuhàg. Naꞌe kuzà umuꞌàpyr kàpuhàg imono Zezuz iàkàg rehe imaiꞌu mehe kury.
Ure hemimuꞌe ure, uruexak imuꞌàpyr mehe ure. Uruikwahy hexak mehe. — Màràzàwe tuwe umumaw kwez kàpuhàg aꞌe, uruꞌe izupe. — Aze mo umeꞌeg, upyhyk mo temetarer teteaꞌu, aꞌe mehe mo upuner mo hekuzarer imono haw rehe maꞌe hereko ꞌymar wanupe, uruꞌe izupe.
Ukwaw Zezuz urezeꞌeg awer. Uzeꞌeg urewe.— Màràzàwe tuwe pezeꞌeg nezewe kwez kuzà pe. Uzapo ikatuahy maꞌe ipuràg eteahy maꞌe kwez ihewe kury.
Tuweharupi teko hemetarer ꞌym maꞌe wiko pepyr aꞌe wà. Ihe ihe, naiko kwaw pepyr tuweharupi ihe nehe.
Umuꞌàpyr kàpuhàg kwez herehe aꞌe, taꞌe umuàgàꞌym heretekwer kwez aꞌe xe, hetym àwàm rehe aꞌe xe.
Pemaꞌenukwaw ko maꞌe rehe nehe. Heremimono kar umumeꞌu putar zeꞌeg puràg oho ywy nànàn taw nànàn aꞌe wà nehe. Henu har umumeꞌu putar kwez kuzà hemiapo kwer uzeupeupe paw rupi katete aꞌe wà nehe, hehe uzemumaꞌenukwaw katu kar pà aꞌe wà nehe.
Zut umumeꞌu Zezuz ipyhyk àwàm tuwihaw wanupe aꞌe kuryNaꞌe amo hemimuꞌe Zut Kario pe har her maꞌe aꞌe, oho xaxeto wanuwihaw wanupe aꞌe kury. Upuranu oho wanehe.
— Aze amumeꞌu Zezuz iho àwàm peme nehe, aze apyhyk kar peme nehe, màràn temetarer tàtà pemur putar ihewe nehe, iꞌi wanupe, wanehe upuranu pà. Xaxeto upapar 30 temetarer tàtà maꞌe parat her maꞌe hekuzar katu maꞌe aꞌe wà, izupe imono pà aꞌe wà.
Aꞌe ꞌar mehe we Zut wekar Zezuz ipyhyk àràm aꞌe. — Maꞌe pe upuner ipyhykaw rehe wà nehe. Maꞌe ꞌar mehe upuner ipyhykaw rehe wà nehe, iꞌi oho iko uzeupe.
Hemimuꞌe uzapo maiꞌu haw Zezuz pe wàUhem maiꞌu haw ꞌar aꞌe kury. Typyꞌak apiruru ꞌym maꞌe iꞌu haw aꞌe maiꞌu haw her romo aꞌe. Heta mokoz her izupe. Zaneraꞌyr wazuka ꞌym awer inugwer her romo aꞌe. Naꞌe ure hemimuꞌe ure, maiꞌu haw ꞌar ipy ihem mehe uruzur Zezuz pe ure, hehe urepuranu pà ure. — Maꞌe pe uruzapo putar maiꞌu haw newe ure nehe, uruꞌe izupe.
— Peho amo awa taw pe har hàpuz me nehe ty wà. Nezewe peze izupe nehe. — Nezewe iꞌi purumuꞌe maꞌe newe aꞌe. — Uhem heꞌar kwez kury, iꞌi aꞌe. — Heremimuꞌe aꞌe wà, ihe no, uruꞌu putar typyꞌak apiruru ꞌym maꞌe neràpuz me ure nehe, iꞌi upurumuꞌe maꞌe newe, peze izupe nehe, iꞌi urewe.
Ureruzar izeꞌeg oroho ure. Uruzapo aꞌe temiꞌu oroho.
Pyhaw Zezuz wapyk oho urepyr umaiꞌu pà kury.
Umaiꞌu mehe uzeꞌeg urewe. — Amumeꞌu putar ko maꞌe peme kury. Amo xe har pepyr har hemono putar tuwihaw wanupe aꞌe nehe, hezuka kar pà wanupe aꞌe nehe, iꞌi urewe.
Uruzemumikahy henu mehe ure. Pitàitàigatu uruzeꞌeg izupe. — Ihe naiko kwaw nepyhyk kar har romo ihe, uruꞌe izupe
— Amo penehe we har aꞌe nehe, xe hepyr umaiꞌu maꞌe aꞌe nehe, hemono putar tuwihaw wanupe aꞌe nehe, hezuka kar pà wanupe aꞌe nehe, iꞌi urewe.
— Ihe Awa taꞌyr ihe, amàno putar ihe nehe, zeꞌeg imuapyk pyrer rupi katete ihe nehe. Tupàn uzepyk putar aꞌe awa hezuka kar har rehe aꞌe nehe. Aze mo nuzexak kar pixik iwer mo aꞌe, aꞌe mehe mo ikatu weraꞌu mo izupe, iꞌi urewe.
Naꞌe Zut aꞌe kury, izuka kar àràm aꞌe kury, uzeꞌeg izupe kury. — Nerezeꞌeg kwaw herehe ne, purumuꞌe maꞌe, iꞌi muaꞌu izupe. — Azeharomoete ereiko hezuka kar àràm romo ne, iꞌi izupe. Ure amogwer hemimuꞌe ure, nurenu kwaw Zut pe izeꞌeg mehe ure.
Zezuz uꞌu kar typyꞌak ipeiꞌàiꞌàg pyrer wemimuꞌe wanupe aꞌe kury, uꞌu kar kanek por wanupe aꞌe noUmaiꞌu mehe Zezuz upyhyk typyꞌak imuwà kury. Uzeꞌeg Tupàn pe. Naꞌe upeiꞌàiꞌàg typyꞌak kury, ipegegwer imuimur pà urewe pitàitàigatu kury.Pepyhyk ko typyꞌak nehe kury, peꞌu nehe kury, taꞌe nuzawy kwaw heretekwer aꞌe xe, iꞌi urewe. Aze xiꞌu typyꞌak nezewe zane nehe, zanemaꞌenukwaw putar hetekwer izuka pyrer rehe zane nehe.
Naꞌe upyhyk kanek kury. Uzeꞌeg wi Tupàn pe. Umur urewe, iꞌu kar pà urewe pitàitàigatu. Uzeꞌeg urewe.— Peꞌu paw rupi nehe kury ty wà.
Ko kanek por nuzawy kwaw heruwy kwer aꞌe. Azakook putar heruwy kwer ihe nehe, teko teteaꞌu wanemiapo kwer ikatu ꞌym maꞌe hekuzaromo ihe nehe. Aꞌe rupi Tupàn umunàn putar wanemiapo kwer wanuwi aꞌe nehe, izuwi uweharaz pà aꞌe nehe. Nezewe mehe aꞌe teko upuner Tupàn pyr oho haw rehe aꞌe wà nehe, taꞌe heta uwy kwer hakookar wanekuzaromo aꞌe xe, Tupàn zeꞌeg kwehe arer rupi katete aꞌe xe.
Ko maꞌe amumeꞌu putar peme ihe nehe kury. Naꞌu pixik kwaw agwer win ko ꞌar rehe ihe nehe. Peixe putar heru pureruzeꞌegaw pe nehe, xo aꞌe mehe zo aꞌu putar win ipyahu maꞌe ihe nehe, xo pepyr hereko mehe zo aꞌu putar nehe.
Naꞌe uruzegar ure, Tupàn pe zegar haw imuzàg pà ure. Aꞌe re uruhem oroho tàpuz wi kury, ywytyr Uri tyw her maꞌe rehe oroho pà kury.
— Naꞌiruz haw eremumeꞌu putar heremimuꞌe romo nereko ꞌymaw nehe, iꞌi Zezuz Pet pe kuryNaꞌe uzeꞌeg wi Zezuz urewe kury.— Kutàri pyhaw pezàn putar hewi paw rupi nehe, herezar putar pe nehe. Taꞌe nezewe iꞌi zeꞌeg kwehe arer pape rehe imuapyk pyrer aꞌe xe.Tupàn uzuka kar putar àràpuhàràn wamonoꞌogar aꞌe nehe. Heimaw uhàuhàz putar izuwi aꞌe wà nehe.
Tupàn hemugweraw kar putar hemàno re aꞌe nehe. Aꞌe re aha putar Karirez ywy rehe penenataromo ihe nehe.
Uzeꞌeg Pet Zezuz pe kury. — Amogwer upuir putar newi paw rupi katete aꞌe wà nehe. Xo ihe zo napuir pixik kwaw newi ihe nehe, iꞌi izupe.
— Nemaꞌenukwaw katu ko maꞌe rehe nehe ty, iꞌi Zezuz izupe. — Zapukaz uzeꞌeg putar pyhaw kury. Aꞌe ꞌym mehe, izeꞌeg zanune nehe, naꞌiruz haw eremumeꞌu putar hekwaw ꞌymaw amo wanupe nehe. — Naiko kwaw Zezuz hemimuꞌe romo ihe, ere putar naꞌiruz haw nehe, iꞌi izupe.
— Namumeꞌu pixik kwaw nekwaw ꞌymaw ihe nehe. Aze hezuka nerehe hezeruzar haw rehe aꞌe wà nehe, namumeꞌu pixik kwaw nekwaw ꞌymaw ihe nehe, iꞌi Pet izupe. Ure hemimuꞌe ure, paw rupi katete nezewegatete uruzeꞌeg izupe ure no.
Zezuz uzeꞌeg Tupàn pe Zexem pe aꞌe kuryNaꞌe Zezuz oho maꞌywa ꞌyw heta haw Zexem her maꞌe pe kury, urerupi kury. Uzeꞌeg urewe. — Peapyk xe kury. Aha putar pepaꞌi ihe nehe, Tupàn pe hezeꞌeg pà ihe nehe, iꞌi urewe.
Weraha Pet uzeupi aꞌe, aꞌe mokoz Zepetew taꞌyr waneraha pà uzeupi aꞌe no. Uzemumikahy kury.
— Hepyꞌa uzemumikahy, iꞌi wanupe.— Hezemumikahy haw hezuka tàri aꞌe. Pepyta xe hepyr nehe, pemeꞌegatu pà hepyr nehe, iꞌi wanupe.
Naꞌe Zezuz aꞌe zutykaꞌi oho xerànaꞌi aꞌe kury. Uzeaiwyk ywy rehe Tupàn pe uzeꞌeg pà. — Heru, iꞌi izupe. — Erepuner wyzài maꞌe iapo haw rehe nehe. Aꞌe rupi eꞌu kar zo ko kanek por ihewe nehe. Aze ereputar nehe, xo aꞌe mehe zo aꞌu putar nehe. Nazapo kwaw heremiapo putar haw nehe. Xo neremiapo putar haw zo azapo putar nehe, iꞌi izupe. Maꞌerahy ipuraraw paw rehe umàno haw rehe uzeꞌeg aꞌe.
Naꞌe uzewyr oho aꞌe naꞌiruz wemimuꞌe wapyr. Uker upà wà. Wexak waker mehe wà. Aꞌe rupi upuranu Pet rehe. — Aipo napepuner kwaw pemeꞌegatu haw rehe herehe we pe. Ni pitài ꞌor imumaw pà ne, iꞌi izupe. — Pemeꞌegatu nehe ty wà, pezeꞌeg Tupàn pe nehe ty wà, aꞌe rupi Zurupari nupuner kwaw hemuꞌemaw rehe peme aꞌe nehe, nuzapo kar kwaw ikatu ꞌym maꞌe peme aꞌe nehe, iꞌi wanupe. — Pepyꞌa ipurapo wer zepe ikatu maꞌe rehe. Napekàg kwaw pe. Aꞌe rupi napepuner kwaw ikatuahy maꞌe iapo haw rehe nehe, iꞌi wemimuꞌe wanupe.
Naꞌe oho wi wanuwi no, Tupàn pe uzeꞌeg wi pà no. — Heru. Aze neremunyryk kwaw ko kanek por ihewi nehe, aꞌu putar ipor nehe. Azapo putar neremiapo putar haw nehe, iꞌi u pe.
Uzewyr wi aꞌe wemimuꞌe wapyr. Uker wi upà wà. Nupuner kwaw umeꞌe haw rehe wà.
Oho wi wanuwi. Naꞌiruz haw uzeꞌeg wi Tupàn pe no, uzeꞌeg ipy zàwegatete no.
Uzewyr wi wanupe no. Uzeꞌeg wanupe.— Aipo peker wiwi peiko. Aipo pepytuꞌu Tupàn pe pezeꞌeg ire. Ihe Awa taꞌyr romo aiko ihe. Uhem heꞌar kwez kury. Amo hemono putar awa ikatu ꞌym maꞌe iapo har wanupe aꞌe nehe kury. Aꞌe awa hezuka putar aꞌe wà nehe. Pepuꞌàm ty wà, zaha ty wà. Aikwez aꞌe awa uhem wà kury, hezuka kar àràm aꞌe kury.
Zauxiapekwer upyhyk Zezuz aꞌe wà kuryIzeꞌeg mehe we uhem Zut aꞌe pe aꞌe kury. Urerehe we arer romo hekon aꞌe. Teko teteaꞌu ur hupi aꞌe wà no. Wereko takihe wà, ywyraihàg wà no. Xaxeto wanuwihaw aꞌe wà, Zutew wanàmuz aꞌe wà no, omono kar aꞌe awa aꞌe pe aꞌe wà. — Pepyhyk Zezuz peho nehe, iꞌi wanupe wà.
Uhem zanune Zut uzeꞌeg upi wata maꞌe wanupe aꞌe. — Azurupyter putar Zezuz ihe nehe pa, iꞌi wanupe. — Aꞌe rupi pekwaw putar penemipyhyk ràm nehe. Pepyhyk tuwe hexak mehe nehe ty wà. Pemunehew kar imono nehe ty wà, iꞌi wanupe.
Naꞌe uhem Zut aꞌe pe Zezuz huwake kury. Naꞌarewahy uzeꞌeg oho izupe. — Tuwe Tupàn nemupytuꞌu kar maꞌe wi nekyze re aꞌe nehe, purumuꞌe maꞌe, iꞌi muaꞌu izupe. Uzurupyter kury.
Iꞌi Zezuz izupe. — Tàritykaꞌi hepyhyk kar kwez wanupe kury ty, hemyrypar, iꞌi izupe. Uhem huwake wà. Upyhyk wà. Uzàpixi tuwe wà.
Naꞌe amo Zezuz rupi wata maꞌe umutyk utakihe aꞌe kury. Umugaz amo awa aꞌe pe kury. Aꞌe awa xaxeto pe umaꞌereko maꞌe romo hekon aꞌe. Uzaikaw inami izuwi.
Uzeꞌeg Zezuz izupe, imugaz tarer pe.— Emuzewyr netakihe imono nehe ty. Taꞌe awa takihe pupe upuruzuka maꞌe aꞌe wà nehe xe, takihe pupe izuka pyràm romo wanekon putar aꞌe wà nehe no xe.
Aze mo aputar hepytywà haw, apuner mo heru pe hezeꞌegaw rehe ihe. Aꞌe mehe mo umur kar mo weko haw pe har teteaꞌu xe aꞌe wà. Hepytywà mo aꞌe wà. Aipo napekwaw kwaw aꞌe maꞌe.
Aze mo nezewe haw uzeapo, aꞌe mehe mo namàno iwer mo ihe. Aꞌe mehe mo naruzar iwer mo zeꞌeg kwehe arer pape rehe imuapyk pyrer nezewe mehe ihe.
Naꞌe uzeꞌeg aꞌe pe har nànàn kury.— Perur takihe raꞌe, perur ywyràihàg raꞌe no, hepyhyk pà raꞌe no. Aipo imunar maꞌe romo aiko ihe. Aipo aꞌe rupi hepyhyk pezuwà pe. Tuweharupi aiko pepyr ihe, Tupàn hàpuzuhu pupe ihe. Màràzàwe tuwe nahepyhyk kwaw pe aꞌe pe.
Agwer maꞌe paw rupi katete uzeapo nezewe aꞌe, taꞌe Tupàn zeꞌeg imumeꞌu har nezewe haw umumeꞌu kwehe mehe aꞌe wà xe, uzeꞌeg imuapyk pà pape rehe aꞌe wà xe.Naꞌe ure hemimuꞌe ure kury, uruhem oroho izuwi uruzàn pà ure kury.
Weraha Zezuz tuwihaw wanuwa rupi aꞌe wà kuryNaꞌe ipyhykar aꞌe wà, weraha Zezuz Kaipa hàpuzuhu pe aꞌe wà. Kaipa aꞌe, xaxeto romo hekon aꞌe. Zeꞌeg kwehe arer rehe upurumuꞌe maꞌe aꞌe wà, Zutew wanàmuzgwer aꞌe wà no, uzemonoꞌog aꞌe pe aꞌe wà.
Pet wata oho iko haikweromo aꞌe. Upyta muite izuwi. Uhem oho tuwihaw heko haw pe. Upyta ꞌàm katu pe. Naꞌe wixe oho uken huwake kury, zauxiapekwer wanuwake wapyk pà kury. Taꞌe ipurexak wer zepe Zezuz rehe aꞌe xe. — Maꞌe uzapo putar izupe aꞌe wà nehe, iꞌi uzeupe.
Xaxeto wanuwihaw aꞌe wà, amogwer tuwihaw aꞌe wà no, wekar zepe awa Zezuz rehe uzeꞌeg zemueteahy maꞌe ràm aꞌe wà. Taꞌe ipuruzuka wer zepe hehe wà xe. Awa teteaꞌu hemuꞌem ꞌàm Zezuz rehe aꞌe wà, tuwihaw wanuwa rupi aꞌe wà. Nupuner kwaw izuka haw rehe wà, taꞌe hemuꞌem maꞌe numumeꞌu katu kwaw hemiapo kwer aꞌe wà xe, tuwihaw wanupe aꞌe wà xe. Naꞌe uhem mokoz awa aꞌe pe wà, wanuwa rupi wà.
— Nezewe iꞌi ꞌaw awa aꞌe, iꞌi wanupe. — Apuner Tupàn hàpuzuhu heitykaw rehe ihe. Naꞌiruz ꞌar pawire apuner iapo wi haw rehe ihe nehe no, iꞌi ko awa teko wanupe aꞌe, iꞌi aꞌe awa tuwihaw wanupe wà, Zezuz hemimumeꞌu kwer imumeꞌu pà wà.
Upuꞌàm tuwihaw amogwer wanuwa rupi kury, Zezuz pe uzeꞌeg pà kury. — Ereinu wazeꞌeg kwez ne. Maꞌe ere putar wanupe nehe, iꞌi izupe, hehe upuranu pà.
Nuzeꞌeg kwaw Zezuz izupe. Uzeꞌeg wi tuwihaw izupe no. — Azeꞌeg newe Tupàn wikuwe maꞌe her rehe ihe kury. Emumeꞌu zeꞌeg azeharomoete har urewe nehe kury. Aipo Tupàn taꞌyr romo ereiko ne. Aipo Tuwihawete romo Purupyro Maꞌe romo ereiko ne, iꞌi izupe, hehe upuranu pà.
Uzeꞌeg Zezuz izupe.— Azeharomoete, iꞌi izupe. — Amo maꞌe amumeꞌu putar peme ihe nehe no. Ihe Awa taꞌyr romo aiko ihe. Herexak putar pe nehe, Tupàn Ikàg Weraꞌu Maꞌe iawyze har rehe heapyk mehe nehe. Azur putar ywàkun rehe ihe nehe no. Pexak putar nehe, iꞌi wanupe.
Naꞌe xaxeto umuꞌi ukamir aꞌe kury. — Uzeꞌeg zemueteahy kwez Tupàn rehe aꞌe kury, peinu izeꞌeg awer iaiw maꞌe kwez pe kury. Aꞌe rupi naxinoz kwaw amo hemiapo kwer imumeꞌu har zane wà nehe kury, iꞌi wanupe.
— Maꞌe peze nezewe mehe pe kury, iꞌi wanupe. Amogwer tuwihaw uzeꞌeg izupe wà. — Uzeꞌeg zemueteahy kwez Tupàn rehe aꞌe, Tupàn taꞌyr romo weko haw imumeꞌu pà zanewe aꞌe. Aꞌe rupi xiuka kar nehe kury, iꞌi izupe wà.
Naꞌe tuwihaw uzenymon Zezuz huwa rehe wà. Upetepetek wà. Ukwaukwar hehe wà no.
Hehe ukwar maꞌe kwer uzeꞌeg urywahyahy hehe wà. — Tuwihawete purupyro har ne, iꞌi muaꞌu izupe wà. — Emumeꞌu nerehe ukwar maꞌe kwer nehe ty, iꞌi izupe wà. Taꞌe uzàpixi pàn pehegwer imono huwaw wà xe.
Pet umumeꞌu Zezuz hemimuꞌe romo weko ꞌymaw aꞌe kuryPet wapyk in katu pe aꞌe. Naꞌe kuzà uhem wà huwake aꞌe kury. Xaxeto wanuwihaw pe umaꞌereko maꞌe romo hekon aꞌe. — Ne ꞌy, ne Zezuz Karirez ywy rehe har imyrypar romo ereiko ne ꞌy, iꞌi izupe.
— Nakwaw kwaw aipo ihe, zàkwà. Naiko kwaw imyrypar romo ihe, zàkwà, iꞌi izupe.
Naꞌe oho ukenuhu huwake kury. Nan kwehe tete amo kuzàwaza wexak Pet aꞌe pe aꞌe no. Uzeꞌeg awa aꞌe pe har wanupe aꞌe. — ꞌAw awa Zezuz Nazare pe har imyrypar romo hekon aꞌe, iꞌi wanupe.
Pet wenuxi wi Zezuz aꞌe no. — Azeharomoete hezeꞌeg ihe. Nakwaw pixik kwaw aꞌe awa ihe pa, iꞌi wanupe.
Nan kwehe tete amo awa aꞌe pe uꞌàm maꞌe aꞌe wà, ur huwake aꞌe wà. — Azeharomoete ereiko hemimuꞌe romo ne, taꞌe erezeꞌeg Karirez ywy rehe har wazàwe ne xe, iꞌi izupe wà.
Uzeꞌeg ahyahy Pet wanupe kury. — Azeharomoete ko hezeꞌeg ihe. Aze heremuꞌem peme ihe, tuwe Tupàn uzepyk herehe aꞌe nehe. Nakwaw pixik kwaw aꞌe awa ihe ty, iꞌi wanupe. Aꞌe ꞌar mehe we tàritykaꞌi uzeꞌeg zapukaz.
Imaꞌenukwaw Pet Zezuz zeꞌeg awer rehe. — Zapukaz zeꞌeg zanune nehe, naꞌiruz haw eremumeꞌu putar hekwaw ꞌymaw nehe, amo wanupe nehe, iꞌi izupe aꞌe ꞌym mehe aꞌe xe.
Weraha Zezuz Pirat huwa rupi aꞌe wà kuryIziꞌitahy xaxeto wanuwihaw paw rupi aꞌe wà, Zutew wanàmuz aꞌe wà no, uzeꞌezeꞌeg uzeupeupe Zezuz izuka àwàm rehe aꞌe wà.
Naꞌe uzàpixi kar aꞌe wà. Weraha Zezuz Pon Pirat pe wà. Pon Pirat aꞌe, Hom tawhu pe har Zutez ywy rehe har wanuwihaw romo hekon aꞌe, Zutew wanuwihaw romo hekon aꞌe no.
Zut uzezuka aꞌe kuryZut aꞌe, Zezuz izuka kar har wanupe imono arer aꞌe, uzemumikahy Zezuz hexak mehe aꞌe. Taꞌe tuwihaw umumeꞌu izuka àwàm teko wanuwa rupi aꞌe wà xe. Aꞌe rupi umuzewyr aꞌe 30 temetarer tàtà maꞌe parat her maꞌe heraha xaxeto wanuwihaw wanupe aꞌe kury, tàmuz wanupe aꞌe no.
— Ikatu ꞌym maꞌe azapo kwez ihe, taꞌe amumeꞌu Zezuz heko awer peme ihe xe, taꞌe aexak kar peme ihe xe. Azuka kar kwez peme ihe. Nuzapo pixik kwaw ikatu ꞌym maꞌe aꞌe, iꞌi tuwihaw wanupe. — Nuruzekaiw kwaw neremiapo kwer rehe ure nehe kury, iꞌi tuwihaw izupe wà. — Urereko Zezuz ure kury, nurumuzewyr kwaw newe ure nehe kury, iꞌi izupe wà.
Naꞌe Zut omomor aꞌe temetarer oho tàpuzuhu pupe aꞌe kury. Uhem aꞌe wi wanuwi. Oho amo me uzezuka pà, uzeꞌazuwyk pà aꞌe kury.
Xaxeto wanuwihaw omonoꞌog aꞌe temetarer oho aꞌe wà kury. — Nazapuner kwaw ko temetarer hezar kar haw rehe xe Tupàn hàpuzuhu pupe zane nehe, taꞌe ximono izupe puruzuka haw hekuzaromo zane xe. Zeꞌeg kwehe arer numupyta kar kwaw puruzuka haw hekuzar Tupàn hàpuzuhu pupe zanewe aꞌe, iꞌi uzeupeupe wà.
— Maꞌe xiapo nehe, iꞌi uzeupeupe wà. — Ximeꞌeg kar ywy pehegwer nehe, amo ae ywy rehe har xe umàno maꞌe ràm watymaw romo zane nehe, iꞌi uzeupeupe wà. Aꞌe mehe umeꞌeg kar ywy pehegwer oho wà.
Te ko ꞌar rehe kury, — Tuwykwer hupaw, zaꞌe aꞌe ywy pe kury.
Aꞌe rupi katete Tupàn zeꞌeg imumeꞌu har kwehe arer Zeremi her maꞌe uzeꞌeg nezewe aꞌe. — Upyhyk putar 30 temetarer aꞌe wà nehe, tuwihaw hekuzaromo aꞌe wà nehe. Umeꞌeg kar putar ywy pehegwer wà nehe, ywyꞌa iapo har waneko awer imeꞌeg kar pà wà nehe. Taꞌe nezewe uzapo kar putar Zanezar aꞌe nehe xe.
Pirat upuranu Zezuz rehe aꞌe kuryNaꞌe upuꞌàm Zezuz oho tuwihaw Pirat huwa rupi aꞌe kury. Pirat upuranu hehe kury.— Aipo Zutew wanuwihawete romo ereiko ne, iꞌi izupe. — Azeharomoete, iꞌi Zezuz izupe.
Naꞌe amogwer tuwihaw umumeꞌu hemiapo kwer Pirat pe aꞌe wà kury. Nuzeꞌeg kwaw Zezuz wazeꞌeg henu mehe.
Uzeꞌeg wi Pirat izupe kury. — Aipo nerenu kwaw neremiapo kwer imumeꞌu haw ne, iꞌi izupe.
Nuzeꞌeg kwaw Zezuz izupe. Ipytuhegatu tuwihaw aꞌe, taꞌe Zezuz nuzeꞌeg kwaw izupe aꞌe xe.
Pirat umumeꞌu Zezuz izuka àwàm aꞌe kuryTeko wazemonoꞌog mehe kwarahy nànàgatu Pirat umuhem kar amo awa zemunehew paw wi aꞌe, teko wanupe aꞌe. Naꞌe teko aꞌe wà kury, wenoz imuhem kar pyràm izupe aꞌe wà kury. Aꞌe mehe umuhem kar Pirat waneminoz aꞌe, teko nànàn aꞌe. Aꞌe ꞌar mehe awa zemunehew paw pe hekon aꞌe. Ikwaw katu pyr romo hekon aꞌe. Pahapa her romo aꞌe. Hapa taꞌyr, iꞌi her zanezeꞌeg rupi. Naꞌe teko teteaꞌu uzemonoꞌog oho tuwihaw Pirat hàpuzuhu huwake aꞌe wà kury. Upuranu wanehe aꞌe. — Maꞌenugar awa peputar pe. Maꞌenugar awa amuhem kar putar peme ihe nehe kury, iꞌi wanupe. — Aze ruꞌu amuhem kar putar Pahapa ihe nehe. Aze ruꞌu amuhem kar putar Zezuz Tuwihawete Purupyro Maꞌe ihe nehe, iꞌi wanupe. Ukwaw tuwe wamaꞌenukwaw paw aꞌe. Amogwer tuwihaw hewyrowyroahy Zezuz rehe aꞌe wà, taꞌe Zezuz ikatuahy teko wanupe aꞌe xe. Wapyk Pirat in tuwihaw henaw rehe kury. Hemireko omono kar uzeꞌeg izupe.— Ezapo kar zo maꞌe aꞌe awa pe nehe ꞌy, taꞌe nuzapo pixik kwaw ikatu ꞌym maꞌe aꞌe ꞌy. Pyhaw apuahu hehe ihe. Apuraraw maꞌerahy teteaꞌu ihe, hehe hepuahu mehe ihe, iꞌi umen pe, uzeꞌeg imono kar pà izupe. Xaxeto wanuwihaw aꞌe wà, tàmuzgwer aꞌe wà no, uzeꞌeg teko wanupe aꞌe wà kury. — Penoz Pahapa imuhem kar haw izupe nehe ty wà, Pirat pe nehe ty wà, iꞌi wanupe wà. — Penoz Zezuz izuka kar àwàm izupe nehe no, iꞌi wanupe wà. Uzeꞌeg tuwihaw Pirat teko wanupe kury. — Maꞌenugar awa amuhem kar putar peme ihe nehe kury, iꞌi wanupe. — Pahapa ty, iꞌi izupe wà.
— Maꞌe azapo putar Zezuz Tuwihawete Purupyro Maꞌe pe ihe nehe, iꞌi wanupe, wanehe upuranu pà. — Ezywàzywà kar ywyra kanetar rehe nehe, ezuka kar nehe, iꞌi izupe wà.
— Maꞌe ikatu ꞌym maꞌe uzapo aꞌe, iꞌi wanupe, wanehe upuranu pà. Teko numumeꞌu kwaw ni pitài Zezuz hemiapo kwer ikatu ꞌym maꞌe Pirat pe wà. Uhapukaz wiwi wahyhaw rupi wà. — Ezywàzywà kar ywyra kanetar rehe nehe, iꞌi ahyahy izupe wà, uhapukaz pà wà.
— Aze apuranu wi wi wanehe nehe, uhapukaz wi wi putar ihewe wà nehe, iꞌi Pirat uzeupe. Naꞌe upyhyk ꞌy kanek por imuwà. Uzepoepoez kury. — Naiko kwaw ko awa izuka kar har romo ihe nehe. Pe ae peiko putar izuka kar har romo pe, iꞌi wanupe.
Teko teteaꞌu iꞌi izupe wà. — Tuwe Tupàn uzepyk urerehe nehe, izuka kar haw rehe nehe. Tuwe uzepyk urepurumuzàmuzàg wanehe nehe no, iꞌi izupe wà.
Naꞌe Pirat umuhem kar Pahapa wanupe aꞌe kury. Upetek kar Zezuz zauxiapekwer wanupe no. — Pezywàzywà ywyra kanetar rehe nehe ty wà, izuka pà nehe ty wà, iꞌi wanupe.
Zauxiapekwer uzeꞌeg urywahyahy Zezuz rehe aꞌe wà kuryNaꞌe zauxiapekwer aꞌe wà, Pirat hemiruzeꞌeg aꞌe wà, weraha Zezuz tuwihaw hàpuzuhu pupe aꞌe wà kury. Zauxiapekwer paw uzemonoꞌog izywyr aꞌe wà.
Wenuhem kar ikamir izuwi wà. Umunehew kamir puku ipiràg maꞌe hehe wà, imunehew kar pà izupe wà.
Naꞌe uzapo xu iàkàg rehe har romo izupe wà kury, tuwihaw àkàg rehe har ài wà. Omono iàkàg rehe wà. Omono ywyra ipo pe wà no, ipo iawyze har rehe har pe wà. Uzeamumew muaꞌu henataromo wà, hehe uzeꞌeg uryw ahyahy pà wà. — Tuwe Zutew wanuwihaw kwehe hekon nehe, iꞌi muaꞌu izupe wà.
Uzenymonymon hehe wà. Unupànupà iàkàg rehe wà, ywyra pupe wà.
Upaw hehe wazemaraz taw wà kury. Wenuhem ikamir izuwi wà. Umunehew kar ikamir tuwe izupe wà. Weraha izuka àwàm pe wà kury, ywyra kanetar rehe izywàzywà àwàm rehe kury.
Uzywàzywà Zezuz ywyra kanetar rehe aꞌe wà kuryWeraha hereko pe rupi wà. Ipuhuz katu ywyra kanetar izupe. Nupuner kwaw Zezuz heraha haw rehe kury, taꞌe huwy tuwe ipetepetek awer aꞌe xe. Uwàxi amo awa pe rupi wata mehe wà. Ximàw her romo aꞌe, Xiren tawhu pe har romo hekon aꞌe. Zauxiapekwer weraha kar ywyra kanetar imono Ximàw pe wà, Zezuz hekuzaromo wà.
Uhem ywytyr Kokota her maꞌe pe wà. Àkàgàpe kwer heta haw iꞌi her zanezeꞌeg rupi.
Omono muhàg win inuromo izupe wà, maꞌerahy imuahyir kar haw romo izupe wà. Wagaw aꞌe. Aꞌe re nuꞌu kwaw kury.
Uzywàzywà zauxiapekwer Zezuz ywyra kanetar rehe wà kury. Umupuꞌàm ywyra kanetar wà, imuwyxok pà ywykwar pupe wà. Naꞌe umuzaꞌazaꞌak imaꞌe uzeupeupe wà. Omomor itaꞌi aꞌe wà. Heta maꞌe papar haw itaꞌi rehe. Aꞌe rupi wexak imaꞌe hereko àràm itaꞌi imomor pà wà. Imaꞌe imuzaꞌak pawire wapyk ywy rehe aꞌe pe wà, hehe umeꞌe pà wà. Uzywà kar amo ywyrapewaꞌi ywyra kanetar apyr wà. — Aiꞌaw Zezuz aꞌe, Zutew wanuwihaw romo hekon aꞌe, iꞌi aꞌe zeꞌeg ywyrapewaꞌi rehe imuapyk pyrer aꞌe. Naꞌe uzywàzywà amo mokoz awa amo ae ywyra kanetar rehe aꞌe wà no, wamupuꞌàm pà aꞌe pe Zezuz huwake aꞌe wà no. Amo pitài iawyze har rehe iꞌàz aꞌe, inugwer iahur rehe iꞌàz aꞌe no. Maꞌe rehe imunar maꞌe romo wanekon aꞌe wà.
Naꞌe teko oho aꞌe pe wanuwake aꞌe wà. Uzeꞌeg uryw ahyahy Zezuz rehe wà.
— Amuhàz putar Tupàn hàpuzuhu ihe nehe, ere urewe. — Azapo wi putar Tupàn hàpuzuhu ihe nehe no, naꞌiruz ꞌar mehe ihe nehe no, ere urewe, iꞌi izupe wà. — Tupàn taꞌyrete romo aiko ihe, ere urewe. Aꞌe rupi ezepyro nehe kury ty. Ewezyw ywyra kanetar wi nehe, aze erepuner nehe, iꞌi izupe wà.
Nezewegatete xaxeto wanuwihaw aꞌe wà no, zeꞌeg kwehe arer rehe upurumuꞌe maꞌe aꞌe wà no, tàmuz aꞌe wà no, uzeꞌeg uryw ahyahy wà hehe wà.
— Upyro amogwer aꞌe wà, iꞌi izupe wà.— Nupuner kwaw uzepyro haw rehe aꞌe. Aipo Izaew wanuwihaw romo hekon azeharomoete aꞌe. Aze wezyw ywyra kanetar wi nehe kury, xo aꞌe mehe zo xiruzar putar zane nehe kury, iꞌi uzeupeupe wà.
— Uzeruzar katu Tupàn rehe aꞌe. — Tupàn taꞌyr romo aiko ihe, iꞌi zanewe aꞌe. Xixak nehe kury. Aze ruꞌu Tupàn upyro putar aꞌe nehe kury, iꞌi izupe wà.
Te aꞌe imunar maꞌe Zezuz huwake har ywyra kanetar rehe har aꞌe wà, uzeꞌeg uryw ahyahy hehe aꞌe wà no.
Umàno Zezuz aꞌe kuryKwarahy wapytepe hin mehe. Naꞌe ipytunahy kury. Ywy rehe ipytunahy paw rupi kury. Ipytunahy te karuk eteaꞌu mehe.
Karumehe heiheihem Zezuz aꞌe kury. — Eri, Eri, erema xapatani, iꞌi ahyahy Tupàn pe Zutew zeꞌeg rupi. — Tupàn, Tupàn, màràzàwe tuwe nahepytywà kwaw pe ne, iꞌi aꞌe zeꞌeg zanezeꞌeg rupi.
Teko aꞌe pe uꞌàm maꞌe wenu izeꞌeg mehe aꞌe wà. — Kwa, uzeꞌeg Eri pe kwez aꞌe, iꞌi izupe wà.
Naꞌe amo uzàn oho amanezuràn piaromo kury. Werur aꞌe pe izupe. Omono amanezuràn win hekuzar ꞌym maꞌe pupe kury. Naꞌe omono amanezuràn wywa iapyr kury, Zezuz pe imono pà iꞌu kar pà izupe kury.
Amogwer uzeꞌeg izupe wà. — Tuwe rihi. Aze ruꞌu Eri ur putar ipyro pà aꞌe nehe, iꞌi izupe wà.
Uhapukazahy wi Zezuz aꞌe kury. Umàno kury.
Pàn pupir uhuaꞌu maꞌe Tupàn hàpuzuhu pupe heta aꞌe, imuzaiko pyrer romo aꞌe. Zezuz imàno re uzemuꞌi aꞌe pàn pupir uhuaꞌu maꞌe aꞌe kury. Uzemuꞌi mokoz pehegwer romo. Uzypyrog uzemuꞌi pà ywate wi te ywy kutyr rehe. Ywy uryryryryz aꞌe no. Itahu teteaꞌu uzekazeka no.
Tywypaw uzewàpytymawok aꞌe wà kury. Teko Tupàn hemiruzeꞌeg teteaꞌu ukweraw wi aꞌe ꞌar mehe aꞌe wà.
Uhem utym awer wi wà. Zezuz ikweraw wi re wixe aꞌe ukweraw wi maꞌe kwer oho Zeruzarez tawhu pe wà. — Tawhu Tupàn pe imonokatu pyr, zaꞌe aꞌe tawhu pe zane. Teko teteaꞌu wexak aꞌe ukweraw wi maꞌe kwer aꞌe pe aꞌe wà.
Naꞌe zauxiapekwer Zezuz rehe umeꞌe maꞌe aꞌe wà, wanuwihaw aꞌe no, wexak ywy iryryryryz mehe wà. Wexak amogwer maꞌe uzeapo maꞌe aꞌe ꞌar mehe har aꞌe wà no. Ukyze katu izuwi wà. — Azeharomoete Tupàn taꞌyr romo hekon aꞌe, iꞌi izupe wà.
Kuzà teteaꞌu aꞌe pe wanekon aꞌe wà. Muiteaꞌu wanekon wà, izuka haw rehe umeꞌe pà wà. Taꞌe ur Zezuz haikweromo wà xe, Karirez ywy wi tur mehe wà xe. Tuweharupi wata waiko hupi hekuwe mehe wà, hehe uzekaiw katu pà wà.
Mari Matar pe har aꞌe, Mari Xiak ihy Zuze ihy aꞌe no, Zepetew taꞌyr wahy aꞌe no, aꞌe pe wanekon aꞌe wà.
Zuze Arimatez pe har utym Zezuz hetekwer aꞌe kuryKwarahy ihem ire Zuze Arimatez taw pe har uhem aꞌe pe aꞌe kury. Hemetarer katu maꞌe romo hekon. Zezuz hemimuꞌe romo hekon aꞌe.
Naꞌe Zuze oho Pirat huwa rupi kury. Wenoz Zezuz hetekwer umàno maꞌe kwer izupe. — Pemono hetekwer umàno maꞌe kwer ꞌaw awa pe nehe ty wà, iꞌi Pirat zauxiapekwer wanupe. Umur izupe wà.
Naꞌe Zuze uwàuwàn hetekwer oho pàn ipyahu maꞌe pupe kury.
Wezar imono itakwar pupe. Taꞌe aꞌe ꞌym mehe Zuze uzapo kar tuwe aꞌe itakwar aꞌe xe, wetekwer umàno maꞌe ràm itym àwàm romo aꞌe xe. Naꞌe omono itahu uken rupi kury, iwàpytym pà kury. Oho aꞌe wi kury.
Mari Matar pe har aꞌe, amo ae Mari aꞌe no, aꞌe pe wapyk in aꞌe wà, itym awer rehe umeꞌe pà aꞌe wà.
Tuwihaw umupuꞌàm kar zauxiapekwer Zezuz itym awer huwake aꞌe wà kuryIkuꞌegwepe mytuꞌu ꞌar mehe, xaxeto wanuwihaw aꞌe wà, zeꞌeg kwehe arer kwaw par parizew her maꞌe aꞌe wà no, uzemonoꞌog oho Pirat ipyr wà, izupe uzeꞌeg pà wà.
— Tuwihaw, iꞌi izupe wà.— Uremaꞌenukwaw uruiko Zezuz zeꞌeg rehe ure. Wikuwe mehe hemuꞌem teko wanupe aꞌe.— Tupàn hemugweraw kar wi putar aꞌe nehe, naꞌiruz ꞌar mehe nehe, iꞌi muaꞌu teko wanupe aꞌe, iꞌi izupe wà.
— Aꞌe rupi emono kar zauxiapekwer itym awer pe ne wà nehe, hehe imumeꞌegatu kar pà ne wà nehe. Tuwe umumaw naꞌiruz ꞌar umeꞌe pà aꞌe pe nehe, iꞌi izupe wà.— Aꞌe rupi hemimuꞌe nupuner kwaw oho haw rehe aꞌe pe aꞌe wà nehe, nupuner kwaw hetekwer rehe imunar haw rehe aꞌe wi aꞌe wà nehe. Nupuner kwaw nezewe Zezuz ikweraw paw imumeꞌu muaꞌu haw rehe teko wanupe aꞌe wà nehe no. Taꞌe aze nezewe hemuꞌem wanupe wà nehe, iaiw weraꞌu putar wanemuꞌemaw uzar hemuꞌem awer wi aꞌe wà nehe xe, iꞌi izupe wà.
— Peraha zauxiapekwer aꞌe pe nehe, iꞌi Pirat wanupe. — Pemeꞌegatu itym awer rehe nehe, emuixe kar zo teko aꞌe pe pe wà nehe, iꞌi wanupe.
Aꞌe rupi tuwihaw oho aꞌe wi izuwi wà. Uwàpytygatu itym awer oho wà. Wezar zauxiapekwer aꞌe pe wà, itym awer rehe wamumeꞌegatu kar pà wà.
Ukweraw Zezuz umàno re aꞌe kuryMytuꞌu haw ꞌar pawire ꞌar ipy mehe iziꞌitahy kury. Mari Matar pe har aꞌe, inugwer Mari aꞌe no, oho hetekwer umàno maꞌe kwer tupawer hexak pà aꞌe wà.
Tàritykaꞌi ywy uryryryryz aꞌe kury. Tupàn heko haw pe har wezyw ywak wi aꞌe kury. Umunyryk kar itahu uken wi aꞌe. Wapyk in itahu ꞌaromo. Àmàn iweraw paw ài hekon aꞌe, uhyape katu aꞌe. Ikamir xigatu amanezu xigatu haw ài aꞌe no.
Zauxiapekwer ukyze izuwi wà, uryryz pà wà. Wiko awa umàno maꞌe kwer ài wà.
Naꞌe aꞌe Tupàn heko haw pe har uzeꞌeg kuzà wanupe aꞌe kury. — Pekyze zo ihewi nehe, zàkwà wà. Pekar Zezuz ywyra kanetar rehe umàno maꞌe kwer peiko. Akwaw hekar awer ihe, iꞌi wanupe.
— Nuiko kwaw xe aꞌe. Ukweraw kwez aꞌe, uzeꞌeg awer rupi katete kwez aꞌe, iꞌi wanupe. — Pexak tupawer pezuwà xe, zàkwà wà, iꞌi wanupe.
— Naꞌarewahy peho imumeꞌu pà hemimuꞌe wanupe nehe zàkwà wà, iꞌi wanupe. — Nezewe peze wanupe nehe. — Ukweraw wi aꞌe ma, umàno re aꞌe ma. Oho putar Karirez ywy rehe nehe kury, penenataromo nehe kury. Pexak putar aꞌe pe nehe, peze wanupe nehe zàkwà wà, iꞌi wanupe. — Pemaꞌenukwaw katu ko maꞌe rehe nehe zàkwà wà, iꞌi wanupe.
Aꞌe rupi kuzà uzàn oho tupawer wi wà kury. Ukyze katu wà. Hurywete wà no. Uzàn oho hemimuꞌe wanupe ikweraw pawer imumeꞌu pà wà.
Naꞌarewahy Zezuz uwàxi aꞌe wà. Uzeꞌeg wanupe. — Tuwe Tupàn pemupytuꞌu kar maꞌe wi pekyze re aꞌe nehe, zàkwà wà, iꞌi wanupe. Uhem wà huwake wà. Upyhyk ipy wà, uzeamumew pà ywy rehe wà. Umuwete katu wà.
— Pekyze zo ihewi nehe, zàkwà wà, iꞌi wanupe. — Peho herywyr wanupe hezeꞌeg imumeꞌu pà wanupe nehe, zàkwà wà. — Peho Karirez ywy rehe nehe. Aꞌe pe pexak putar Zezuz nehe, peze wanupe nehe, iꞌi wanupe.
Zauxiapekwer umumeꞌu uzeapo maꞌe kwer tuwihaw wanupe aꞌe wà kuryUhem kuzà aꞌe wi izuwi wà. Zauxiapekwer aꞌe wà, itym awer rehe umeꞌe maꞌe aꞌe wà, uzewyr oho tawhu pe aꞌe wà kury. Umumeꞌu maꞌe uzeapo maꞌe kwer xaxeto wanuwihaw nànàn aꞌe wà.
Xaxeto wanuwihaw aꞌe wà, uzemonoꞌog tàmuz wapyr aꞌe wà. — Maꞌe xiapo putar nehe, iꞌi uzeupeupe wà. Naꞌe omono temetarer teteaꞌu zauxiapekwer wanupe wà.
— Aze teko upuranu penehe nehe, nezewe peze wanupe nehe. — Uruker pyhaw ure. Nurumeꞌegatu kwaw hupaw rehe ure, aꞌe rupi hemimuꞌe weraha hetekwer aꞌe wi itakwar wi aꞌe wà, ureker mehe aꞌe wà, peze teko wanupe nehe, iꞌi tuwihaw zauxiapekwer wanupe wà.
— Aze tuwihaw Pirat wenu ko maꞌe rehe zeꞌegaw aꞌe nehe, urumumeꞌu putar peker awer izupe ure nehe. Aꞌe rupi napekyze kwaw izuwi nehe, taꞌe nupuranu kwaw penehe aꞌe nehe xe, iꞌi wanupe wà.
Zauxiapekwer upyhyk temetarer imuwà aꞌe wà. Weruzar xaxeto wanuwihaw wazeꞌeg wà. Te ko ꞌar rehe Zutew uzeruzar wazeꞌeg rehe aꞌe wà, wanemuꞌemaw rehe aꞌe wà.
Zezuz uzexak kar oho wemimuꞌe wanupe aꞌe kuryUre aꞌe 11 hemimuꞌe ure, oroho ywytyr rehe Karirez ywy rehe ure kury, taꞌe Zezuz uremono kar aꞌe pe aꞌe xe.
Uruexak Zezuz aꞌe pe ure. Amo uzeruzar katu hehe wà. Amo nuzeruzar katu kwaw hehe wà.
Uhem Zezuz ureruwake aꞌe kury, urewe uzeꞌeg pà aꞌe kury. — Tupàn umur ukàgaw ihewe paw rupi aꞌe, aꞌe rupi tuwihaw ikàg weraꞌu maꞌe romo aiko putar ywak rehe ihe nehe, xe ko ywy rehe ihe nehe no.
Aꞌe rupi peho teko nànàn ywy nànàn nehe kury ty wà. Pemuigo kar teko heremimuꞌe romo pe wà nehe. Pemuzahazahak peho pe wà nehe, heru her rehe pe wà nehe, herer rehe pe wà nehe no, tekwe Puràg her rehe pe wà nehe no.
— Peruzar Zezuz zeꞌeg upaw rupi nehe, peze peho peiko nehe, heremimuꞌe wanupe nehe. Pemaꞌenukwaw katu ko hezeꞌeg rehe nehe. Aiko putar penehe we tuweharupi nehe, te iahykaw rehe nehe, iꞌi Zezuz urewe.Upaw hemaꞌemumeꞌu haw kwez xe kury.Matew.
