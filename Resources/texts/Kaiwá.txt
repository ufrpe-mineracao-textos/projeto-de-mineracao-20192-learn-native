Hesu Cristo Davi amyrĩ remiarirõ joapyri pyri voi. Ha Davi amyrĩ katu Abraão amyrĩ remiarirõ joapyri pyri voi. Hembypykwe héry kwéry a-rami.
Yma ete vaꞌekwe oiko vaꞌekwe Abraão amyrĩ. Taꞌýry jevy jevyha ko vaꞌe. Taꞌýry Isaque. Upéi Isaque raꞌy jevy Jacó. Upéi taꞌýry jevy Judá tyvýry kwéry ave.
Upéi Judá raꞌy jevy, Perez tyvýry Zerá ndive oiko vaꞌekwe. Isy héry Tamar. Upéi Perez raꞌy jevy Esrom. Upéi taꞌýry jevy Arão.
Upéi taꞌýry jevy Aminadabe. Upéi taꞌýry jevy Naassom. Upéi taꞌýry jevy Salmom.
Upéi taꞌýry jevy Boaz. Isy katu héry Raabe. Upéi Boaz raꞌy jevy Obede. Isy katu héry Rute. Upéi Obede raꞌy jevy Jessé.
Upéi taꞌýry jevy mburuvixagwasu Davi.Upéixa Abraão amyrĩ-gwi mburuvixagwasu Davi amyrĩ peve oĩ vaꞌekwe quatorze heꞌýi joapyri pyri vaꞌekwe.Upéi Davi raꞌy jevy Salomão. Isy katu Urias rembirekokwe.
Upéi Salomão raꞌy jevy Roboão. Upéi taꞌýry jevy Abias. Upéi taꞌýry jevy Asa.
Upéi taꞌýry jevy Josafá. Upéi taꞌýry jevy Jorão. Upéi taꞌýry jevy Uzias.
Upéi taꞌýry jevy Jotão. Upéi taꞌýry jevy Acaz. Upéi taꞌýry jevy Ezequias.
Upéi taꞌýry jevy Manassés. Upéi taꞌýry jevy Amom. Upéi taꞌýry jevy Josias.
Upéi taꞌýry jevy Jeconias tyvy kwéry ndive.Oiko jave Jeconias, heꞌýi kwéry ndive oipyhy-ma íxupe heraha-vy Babilônia yvy akéno-py.Upéixa Davi amyrĩ-gwi yvy akéno-py ojereraha hagwe peve oĩ vaꞌekwe quatorze heꞌýi joapyri pyri vaꞌekwe. Yvy akéno-py ojereraha rire, oiko vaꞌekwe Jeconias raꞌy Salatiel amyrĩ. Upéi taꞌýry jevy Zorobabel.
Upéi taꞌýry jevy Abiúde. Upéi taꞌýry jevy Eliaquim. Upéi taꞌýry jevy Azor.
Upéi taꞌýry jevy Sadoque. Upéi taꞌýry jevy Aquim. Upéi taꞌýry jevy Eliúde.
Upéi taꞌýry jevy Eleázar. Upéi taꞌýry jevy Matã. Upéi taꞌýry jevy Jacó.
Upéi taꞌýry jevy José. Haꞌe Maria ména. Upe Maria Hesu sy voi. Hesu héry ave Cristo, Nhandejáry rembiporavokwe voi, judeu kwéry remihaꞌarõ vaꞌe voi. Upéixa yvy akéno-py ojereraha hagwe-gwi Cristo peve oĩ vaꞌekwe quatorze heꞌýi joapyri pyri vaꞌekwe.
Hesu Cristo oikomaha a-rami. Oiko vaꞌekwe Maria isyrã José rembirekorã. Omenda eꞌỹ mboyve, oikwaa-ma vaꞌekwe omembyrã. Omeꞌẽ-ma vaꞌekwe íxupe imembyrã Nheꞌẽ Marangatu tee vaꞌe. Ndahaꞌéi kwimbaꞌe-gwi.
Ha imenarã José katu tekoha-rupi voi oiko vaꞌe. Oikwaa gwembirekorã imemby-tagwi, opoise moꞌã íxugwi: “Imemby rei-ta xe rembirekorã” heꞌi moꞌã. “Xe ndaꞌe moꞌãi joty mbaꞌeve atýra-py” heꞌi ojéupe ojepyꞌamongeta-vy. Upéa-gwi, “Apoi nhemi-ta íxugwi” heꞌi moꞌã ojéupe.
Pyhare onhemongeta haꞌe ae opyꞌa ndive: “Mbaꞌéixa po apoi-ta íxugwi?” heꞌi heꞌi ojéupe. Upéi ikéra-py ojehexa uka íxupe Nhandejáry rembigwái yváy pygwa:—Nde, José, Davi remiarirõre, heꞌi ohenói-vy íxupe. —Eraha katu Maria-pe nde róga-py ne rembirekorã. Ani katu eretĩ teĩ ereiko-vy indive. Ani erenotĩ teĩ ne rembirekorã ogwereko-ta vaꞌe mitã, heꞌi íxupe. —Nheꞌẽ Marangatu tee vaꞌe-rupi ae ogwereko-ta upe vaꞌe mitã, heꞌi íxupe.
—Oiko-ta imemby kwimbaꞌe vaꞌe. Gweꞌýi kwéry-gwi omboyke vaꞌerã hembiapo vaikwe, heꞌi íxupe ikéra pygwa. —Upéa-gwi erehenói vaꞌerã íxupe Hesu-py. Pene resendeharã-gwi embohéry íxupe Hesu, heꞌi íxupe Nhandejáry rembigwái ikéra-py imombeꞌu-vy.
Koꞌẽmba rire opáy-ma José. Ohendupa-ma Nhandejáry nheꞌẽ. Ogweraha-ma Maria gwóga-py gwembirekorã moꞌã.
Hembireko jepe, gwembireko eꞌỹ-rami joty ogwereko. Omboete-gwi íxupe, ogwereko mombyry joty íxupe. Ndokéiry vyteri hendive. Ha upe rire ae katu imemby kwimbaꞌe oiko-ma rire, ogwereko ete-ma katu gwembireko-pe, ojeheꞌa tee-ma hese. Ãy katu oiko tee gwembireko ndive. Maria memby rypykwe-pe, “Hesu” heꞌi ombohéry-vy íxupe.
Kwarahy resẽ-gwi ogwahẽ ou-vy hiꞌarandu eterei vaꞌeHa upéi katu Herodes mburuvixagwasu ramo oiko jave, oiko-ma Hesu. Belém tetã-my, Judéia yvy-py oiko-ma. Upe jave ogwahẽ-ma ou-vy Jerusalém tetã-my mombyrygwa hiꞌarandu eterei vaꞌe. Mombyry-gwi kwarahy resẽ-gwi ou raꞌe:
—Kipy tipo oime mitãꞌi judeu kwéry ruvixagwasurã oiko vaꞌekwe? heꞌi oporandu-vy. —Pe mitãꞌi oikomaha kwaa ukaha vaꞌe jasytata ojeupi oho-vy ramo kwarahy resẽ-my, orohexa-ma vaꞌekwe. Upéa-gwi mitãꞌi-pe oroju oromboete-vy, heꞌi Jerusalém tetã mygwa-pe.
Judeu ruvixarã rerakwã ohendu-ma ramo judeu ruvixagwasu Herodes, onhemondýi voi. Ndaipyꞌagwapyvéi-ma voi upéa oikwaa ramo. Entéro Jerusalém tetã mygwa gwive onhemondyipa hikwái. Ndaipyꞌagwapyvéiry oikwaa ramo upéa hikwái.
Upéa-gwi Herodes ohenói ou hagwã paꞌi ruvixa kwéry gwive judeu rekomboꞌehaty kwéry ndive:—Mamo-py po oiko vaꞌerã upe Nhandejáry rembiporavo Cristo? Kipy tipo hekwagwã? Mbavaꞌe tipo heꞌi vaꞌekwe yma gware kwatia nheꞌẽ? heꞌi oporandu-vy íxupe kwéry.
—Belém tetã-my, Judéia yvy-py oiko-ta, heꞌi. —Nhandejáry nheꞌẽ-py omombeꞌu vaꞌety remimoĩgwe kwatia-rehe heꞌi a-rami:
Upe ramo Herodes ohenói ou hagwã upe hiꞌarandu vaꞌe kwéry. Omohaꞌe anho ohenói-vy oporandu hagwã upe jasytata-rehe:—Arakaꞌe pyhare po ojehexa uka raꞌe peẽ-my jasytata? heꞌi oporandu-vy íxupe kwéry.
Oikwaa-ma ramo omondo Belém-py:—Tapeho pejohu peve peheka íxupe, heꞌi. —Mamo pa oime pehexa porã. Petopa-ma ramo íxupe, peju jevy kuri pemombeꞌu xe-vy aikwaa hagwã xe ave aha hagwã ahexa íxupe, aha hagwã xe ave amboete íxupe, heꞌi moꞌã upe hiꞌarandu vaꞌe-pe.
Ohendu-ma ramo mburuvixa nheꞌẽ, ojeꞌói hikwái oheka-vy. Upéi upe jasytata ojeupi ypy jave kwarahy resẽ-my ohexa vaꞌekwe oho henonde-rupi. Upéi mitãꞌi oimeha ári opyta yvate-py. Ohexa ramo, ovyꞌa eterei.—Iporã ete katu. Jahexa jevy-ma jasytata, heꞌi herovyꞌa-vy.
Upéi ogwahẽ oho-vy óga-py. Upe-py ohexa mitãꞌi-pe isy Maria ndive oiko ramo. Gwetypyꞌã-rehe onhesũ imboete-vy íxupe. Omombaꞌegwasu íxupe hikwái. Upéi oipeꞌa imbaꞌe ryru-gwi. Omboete eterei-vy, omeꞌẽ rei mitã-pe ouro hepy vaꞌe. Omeꞌẽ íxupe hyakwã porã vaꞌe, incenso héry vaꞌe. Omeꞌẽ ave íxupe hyakwã porã vaꞌe mirra héry vaꞌe ave.
Pyhare ogwahẽ ou-vy Nhandejáry rembigwái yváy gwigwa. Heꞌi:—Aníke peho jevy mburuvixa róga-rupi, heꞌi hiꞌarandu vaꞌe-pe.Ike-py omombeꞌu íxupe. Upéa-gwi oikupeꞌo peꞌo ojeꞌói-vy hikwái gweꞌýi ha-py.
Ogwerokanhy heraha-vy mitãꞌi Egito-pyOho rire ojeꞌói-vy upe hiꞌarandu vaꞌe, pyhare ojehexa uka ou-vy Nhandejáry rembigwái yváy gwigwa. José oke jave, ojehexa uka íxupe:—Epuꞌã katu, heꞌi, —eraha isy ndive mitãꞌi. Erokanhy heraha-vy mitãꞌi Egito yvy-py. Epyta ranhe upe-py eiko-vy. Xe haꞌe ramo ae, ereju jevy vaꞌerã, heꞌi íxupe. —Mburuvixa Herodes katu oheka uka-ta íxupe ojuka uka hagwã. Upéa-gwi epyta upe-py, heꞌi íxupe Nhandejáry rembigwái.
Upe-ma ramo opuꞌã pyhare ogwerokanhy herojeꞌói-vy. Ogweraha isy ndive mitãꞌi. Oho Egito yvy-py.
Upe-py opyta mitãꞌi ndive. Herodes omano raꞌarõ-vy opyta Egito-py. Yma ete Nhandejáry nheꞌẽ-py omombeꞌu vaꞌety remimoĩgwe kwatia-rehe heꞌi a-rami:
Upe-ma ramo opuꞌã ojeꞌói-vy. Mitã ogweraha isy ndive jevy gwetã-my. Israel kwéry yvy-py oho.
Ha upéi katu:—Ãy Herodes raꞌyre Arquelau oiko jevy mburuvixagwasu ramo Judéia yvy-py, heꞌi José-pe omombeꞌu-vy.Upéixa-gwi ikyhyje oho hagwã taꞌyre manda ha-py. Pyhare ojehexa uka jevy íxupe ou-vy Nhandejáry rembigwái yváy pygwa. José oke jave, ojehexa uka íxupe:—Ani ereho teĩ upe-py, heꞌi íxupe.Upéixa-gwi ndohóiry oyvy-py. Galiléia yvy-py ae haꞌe oho.
Upe-py oho opyta Nazaré tetã-my. Yma Nhandejáry nheꞌẽ-py omombeꞌu vaꞌety remimoĩgwe kwatia-rehe heꞌi a-rami:“Heꞌi vaꞌerã íxupe Nazaré pygwa”heꞌi upe Nhandejáry rembiporavo Cristo-rehe. Ipokatu voi Nhandejáry nheꞌẽ. Upéa-gwi yma heꞌi hagwe-rami, ãy oiko-ma.
Upe ramo ojekwaa-ma ou-vy Batista. Tekwaty eꞌỹ-my Judéia yvy-py ojekwaa-ma Nhandejáry nheꞌẽ mombeꞌu-vy:
—Onhemoꞌagwĩ-ma katu ou-vy Nhandejáry nhande ruvixarã. Pemboasy katu pene rembiapo vaikwe. Perova pende rekoha pemoirũ hagwã íxupe, heꞌi omombeꞌu-vy.heꞌi Batista rekorã mombeꞌu-vy.
Haꞌe camelo mymba ragwekwe-gwi onhemonde oiko-vy. Ha ixumbe katu vaka pire gwigwa. Hoꞌu tukúry-pe oiko-vy. Ei kaꞌagwy hoꞌu ave.
Upe jave ohopa ojeꞌói-vy henda-py Jerusalém tetã mygwa, Judéia yvy pygwa ave. Jordão ysyry jere rupigwa ave ohopa iha-py.
Ogwahẽ ramo henda-py, peteĩ teĩ onhemombeꞌu João-pe gwembiapo vaikwe-rehe: “Amboasy-ma xe rembiapo vaikwe” peteĩ teĩ onhemombeꞌu ramo, omongarai-ma íxupe. Jordão ysyry-py oporomongarai oiko-vy.
Ha upéi katu ogwahẽ ave ou-vy heta fariseu saduceu ndive. Onhemongarai ukase-vy ou íxupe hikwái. Ohexa ramo íxupe kwéry heꞌi:—Mbói-rami peẽ pende reko mbói reko-rami, heꞌi íxupe João. —Kivaꞌe po nde-vy heꞌi erekanhy hagwã? Ndikatúi erekanhy nde rereko asyharã-gwi, heꞌi íxupe kwéry.
—Ererova ramo nde rekoha, ehexa uka nde reko porãha.
“Abraão amyrĩ nhande ru voi. Nhande kwéry hemiarirõre tee voi” ere rei erenhemboete ukase-vy. Ani joty ere upéa. Pehexa katu ko vaꞌe ita. Haꞌe-ta peẽ-my. Ko itakwe Nhandejáry omondo kwaa vaꞌerã kente ramo. Hetave omondo kwaa vaꞌerã Abraão remiarirõre ramo. Ndaheko rasýiry arã hemimondo ramo ita.
Yva máta hiꞌa eꞌỹ vaꞌe oity vaꞌerã. Hapy hagwã-pyma ogweraha vaꞌerã. Oĩ-ma háxa ijypy-py ombogwái hagwã hapo-rupi. Upéixa ete ogwereko asy vaꞌerã hekoha vai vaꞌe-pe.
—Xe, heꞌi —y-py mante apomongarai vaꞌe penhemboasy-gwi pende rekoha vaikwe-rehe ojekwaa hagwã peẽ penhemboasyha pende rekoha vaikwe-rehe. Ha oĩ xe rapykwerigwa katu napene mongarai moꞌãi xe oromongaraiha-rami. Haꞌe ombogwejy vaꞌerã omoingo-vy pende pyꞌapy-py Nheꞌẽ Marangatu tee vaꞌe, heꞌi. —Tata-py ae pene mongarai vaꞌerã omokanhy ngatu-vy pende reko tujakwe pendéhegwi. Tata-py imombopyrã jahapyha-rami ave, pende reko tujakwe oipeꞌa vaꞌerã pendéhegwi. Pende aigwe ohapypa-ma vaꞌerã. Haꞌe ipuꞌakave vaꞌe xéhegwi. Upéa-gwi, xe rekoꞌive íxugwi-gwi, xe ave atĩ íxugwi. Ni hembigwái ramo jepe ndikatúiry aiko.
Yrupẽ-my nhamombo yvate-koty imboveve-vy. Upéi inhongatu haty-py nhamoĩ haꞌỹigwe. Ha haꞌỹi eꞌỹ vaꞌe pirekwe katu jahapy. Upéixa ete haꞌe ogwahẽ-ma ou-vy oipeꞌa hagwã hekoha vai vaꞌe-gwi hekoha porã vaꞌe. Upe vaꞌe ogweraha vaꞌerã oha-py. Ha hekoha vai vaꞌe katu ogwereko asy vaꞌerã íxupe. Okái voi Nhandejáry rata. Ndoikói voi imbogweharã, heꞌi judeu ruvixa kwéry-pe Batista imombeꞌu-vy.
Upe ramo ogwahẽ ou-vy Hesu Galiléia yvy-gwi. Jordão ysyry-py ou. Ojéupe ave oipota omongarai.
Ha katu nomongaraiséi íxupe:—Iporãve katu xe mongarai nde voi. Nde, nde reko porãve xéhegwi, heꞌi íxupe João. —Nde reko porãve jepe, maꞌerã ereju joty xe renda-py? Maꞌerã erenhemongarai ukase joty xe-vy, heꞌi oporandu-vy.
—Ãy eheja katu tanhemongarai, heꞌi Hesu. —Upéixa iporã jajapo entéro Nhandejáry oipota vaꞌe gwive, heꞌi João-pe.Ha heꞌi:—Néi. Aipo ramo toromongarai, heꞌi Hesu-pe.Ha omongarai íxupe.
Onhemongarai rire-ma, osẽ y-gwi ou-vy. Upe-ma ramo ojekwaa pyaꞌe yváy-py. Upe-gwi haꞌe ohexa ogwejy vaꞌe. Pykasu-rami ogwejy ou-vy Nheꞌẽ Marangatu tee vaꞌe. Ójehe ogwejy ramo ohexa. Upéi ohendu yváy-gwi onheꞌẽ vaꞌe. Heꞌi:—Kóa xe raꞌy xe rembiayhu voi. Xe rembierohory porã ete vaꞌe voi ko vaꞌe, heꞌi yváy-gwi onheꞌẽ vaꞌe Hesu-rehe.
Ha upéi katu ogweraha Hesu-pe Nheꞌẽ Marangatu tee vaꞌe. Tekwaty eꞌỹ-my ogweraha íxupe. Anháy renda-py ogweraha íxupe anháy ruvixa otantea hagwã íxupe ombojejavy hagwã moꞌã. Quarenta áry, quarenta pyhare ave ohasa okaru eꞌỹ reheve. Ha upe rire ae katu ivareꞌa-ma. Upe ramo ohekoteta-vy ou anháy ruvixa. Ombojejavyse moꞌã íxupe. Anháy heꞌi íxupe:—Nde ere ndéjehe, “Xe Nhandejáry raꞌy voi”. Aipo ramo ere ko ita-pe eremondo hagwã íxupe mbojape ramo, heꞌi Hesu-pe anháy itantea-vy, ombojejavyse moꞌã-vy.
Hesu ae ndojapóiry joty inheꞌẽ. Nhandejáry nheꞌẽ ae joty omombeꞌu íxupe:
Upe rire anháy ruvixa ogweraha íxupe Jerusalém tetã marangatu-py. Nhandejáry róga kakwaa-py ogweraha íxupe. Upe-py ijyvateve vaꞌe ári omonhemboꞌy íxupe. Anháy heꞌi íxupe:
—“Xe Nhandejáry raꞌy voi” ere nde ndéjehe, heꞌi íxupe. —Aipo ramo, heꞌa katu a-gwi. Koꞌa-rami ae oĩ Nhandejáry kwatia nheꞌẽ heꞌi anháy Hesu-pe ombojejavy ukase moꞌã-vy:
Ha Hesu ae katu ndojapóiry joty inheꞌẽ. Nhandejáry nheꞌẽ ae joty omombeꞌu íxupe:—“Ani katu eretantea teĩ Tupã nde Járy-pe imbojejavy ukase-vy moꞌã”heꞌi anháy ruvixa-pe Nhandejáry kwatia nheꞌẽ omombeꞌu-vy.
Upéi ogweraha jevy Hesu-pe yvyatygwasu ári. Upe-py ohexa uka íxupe entéro tetã tetã ko yvy-py oĩ vaꞌe gwive. Mburuvixa vixa róga kakwaa ohexa uka íxupe. Ijapo porã porãpyre, heta iporãve rãve vaꞌe ohexa uka íxupe. Ohexa ukapa rire heꞌi íxupe:—Entéro ne rembiexakwe gwive ameꞌẽ arã nde-vy, heꞌi íxupe anháy. —Ne retypyꞌã-rehe erenhesũ ranhe ramo xe mboete-vy, ameꞌẽ arã nde-vy, heꞌi otantea-vy imbojejavy ukase-vy moꞌã Hesu-pe.
Ha Hesu ae katu ndojapóiry inheꞌẽ. Heꞌi joty íxupe:—“Pemombaꞌegwasu katu Tupã pende Járy-pe. Íxupe anho mante pehendu pemboete-vy”heꞌi anháy ruvixa-pe onheꞌẽ mbojevy-vy.
Upéa heꞌi rire anháy ruvixa oheja íxupe oho-vy. Ha Nhandejáry rembigwái yváy pygwa ogwahẽ ou-vy iha-py. Hemikotevẽ ogweru.
Ha upéi katu Batista onhemoĩ preso. Oherakwã rendu ramo, Hesu osẽ jevy oho-vy Galiléia yvy-py.
Gwetã Nazaré-py ndopytái. Ova oho-vy Cafarnaum tetã-my. Pe Cafarnaum Galiléia yugwarusu rembeꞌy-py. Zebulon yvy pygwa, Naftali yvy pygwa ave heꞌi yma gware.
Upe-py ova Hesu yma gware heꞌi hagwe-rami oiko hagwã ãy. Yma Nhandejáry nheꞌẽ-py omombeꞌu vaꞌety remimoĩgwe kwatia-rehe a-rami:heꞌi Nhandejáry kwatia nheꞌẽ. Yma heꞌi hagwe-rami, ãy oiko-ma.
Cafarnaum tetã-my ova rire, onhepyrũ Hesu Nhandejáry nheꞌẽ omombeꞌu-vy:—Pene moꞌagwĩ-ma ou-vy Nhandejáry pende ruvixarã. Upéa-gwi pemboasy peteĩ teĩ pene rembiapo vaikwe. Perova katu pende rekoha vaikwe, heꞌi omombeꞌu-vy íxupe kwéry.
Ha upéi katu Hesu ogwata oho-vy Galiléia yugwarusu yke-rehe. Ohexa oho-vy Simão-pe, héry vaꞌe Pedro ave, tyvýry André ndive. Ohexa omombo ramo oity hagwã y-py kyha oipyhy hagwã pira. Pira jopoihaty voi haꞌe kwéry:
—Peju katu xe moirũ, heꞌi íxupe kwéry. —Nde katu pira jopói kwaahaty. Ãy ae orohekomboꞌe-ta xe moirũ uka hagwã gwĩ kente kwéry-pe, heꞌi ohenói-vy íxupe kwéry Hesu.
Upe-ma ramo pyaꞌe oheja okyha. Omoirũ-ma oho-vy Hesu-pe.
Ha upéi ohasave Hesu oho-vy gwenonde-koty. Ohexa oho-vy mokõi Zebedeu raꞌy, tyvýry ave. Gwu ndive omoatyrõ oiko-vy kanoagwasu-py kyha. Ohenói íxupe ojéupe omoirũ hagwã:—Peju katu xe moirũ, heꞌi íxupe kwéry.
Upe-ma ramo pyaꞌe oheja okanóa gwu reheve. Oho hupive omoirũ-vy Hesu-pe.
Ha upéi katu Hesu oho Galiléia tetã tetã-rupi. Ojeporahéi haty haty-rupi oporomboꞌe. Nhandejáry nhande ruvixarã rehegwa nheꞌẽ porã omombeꞌu mbeꞌu. Entéro mbaꞌasy-gwi oporombogwera gwera oiko-vy.
Upe-ma ramo isarambi oho-vy herakwã. Síria tetã tetã-rupi oho herakwã. Upéixa-gwi ogweru íxupe opambaꞌe mbaꞌasy rerekoha vaꞌe gwive. Gwĩ hasy ete vaꞌe, gwĩ anháy rerekoha, gwĩ heꞌoꞌãꞌoꞌã vaꞌe, gwĩ hajy jeapa vaꞌe ogweru ave íxupe. Entéro hasy vaꞌe íxupe ojereru vaꞌekwe gwive, ombogwerapa joty haꞌe.
Upe ramo heta ojogweroaty Hesu-rehe hikwái. Oĩ heta Galiléia yvy pygwa, oĩ heta Dez Cidades ojeꞌeha tetã mygwa. Oĩ heta Jerusalém tetã mygwa, Judéia yvy pygwa ave. Oĩ heta Jordão ysyry rovái pygwa. Heta eta kente oho ijave ojeꞌói-vy.
Ha upéi katu heta eterei ijaty vaꞌe omoirũse Hesu-pe. Ha haꞌe katu ohexa ramo íxupe kwéry, ipaꞌũ-gwi ojeupi oho-vy. Ijavyte kwéry-gwi ojeupi oho-vy. Yvyaty ári-ma ojeupi oho-vy. Upe-py ogwahẽ ramo, ogwapy-ma yvyaturu-rehe. Ogwapy rire, omoirũ íxupe hemimboꞌe kwéry. Upe ramo onhepyrũ-ma ohekomboꞌe porã-vy gwemimboꞌe kwéry-pe. Heꞌi omombeꞌu-vy íxupe kwéry:
—Gwĩ, “Iporiahu vaꞌe-rami ko yvy-py xe aiko” heꞌi ójehe vaꞌe, gwĩ, “Xejéhegwi rei ndikatúiry xe aiko” heꞌi ójehe vaꞌe, heko vyꞌa tee vaꞌe. Nhandejáry nhande ruvixa ndive gwarã voi. Upéa-gwi ovyꞌa.
—Gwĩ gwembiapokwe omboasy-vy hasẽ vaꞌe, heko vyꞌa tee joty. Nhandejáry remimbopyꞌagwapyrã voi upéa. Upéa-gwi ovyꞌa.
—Gwĩ ipoxy pyaꞌe eꞌỹ vaꞌe, heko kirirĩ vaꞌe, heko vyꞌa tee vaꞌe. Ko yvy pygwa íxupe gwarã. Ko yvy imbaꞌe teerã. Upéa-gwi ovyꞌa joty.
—Gwĩ Nhandejáry remimbota gwive ojaposeve seve vaꞌe, heko vyꞌa tee vaꞌe. Ivareꞌa vaꞌe-rami, ijuhéi vaꞌe-rami ave oiko hemimbota ojapose eterei-gwi. Ojapo rire ovyꞌa vaꞌerã. Onhembopyꞌajeko tee vaꞌe-rami ovyꞌa-ma vaꞌerã oiko-vy.
—Gwĩ gwapixa-pe oiporiahuvereko vaꞌe, heko vyꞌa tee vaꞌe. Oiporiahuvereko vaꞌerã ave íxupe Nhandejáry. Upéa-gwi ovyꞌa.
—Gwĩ hesakatu reheve ipyꞌa potĩ vaꞌe, heko vyꞌa tee vaꞌe. Ohexa vaꞌerã Nhandejáry-pe. Upéa-gwi ovyꞌa.
—Gwĩ gwapixa peteĩxa omoingo porã vaꞌe, ombojoja vaꞌe, heko vyꞌa tee vaꞌe. “Xe raꞌy voi, xe rajy voi” heꞌi vaꞌerã hese Nhandejáry. Upéa-gwi ovyꞌa.
—Gwĩ Nhandejáry remimbota ojapo-gwi ogwereko asy ramo jepe íxupe, heko vyꞌa tee joty. Nhandejáry nhande ruvixa ndive gwarã voi. Upéa-gwi ovyꞌa.
—Ha peẽ ave xe moirũ-gwi onheꞌẽ rei rei vaꞌerã pende-rehe. Pende rereko asy vaꞌerã. Xe-rehe ndaijaꞌéi-gwi opaixagwa ivai vaꞌe omombeꞌu vai vaꞌerã pende-rehe, ijapu vaꞌerã pende-rehe. Upéixa pende rereko jave, pende reko vyꞌa tee voi. Pevyꞌa katu. Perovyꞌa joty katu pende-rehe hembiapo vai vaꞌe. Yváy-py heta eterei ombohekovia vaꞌerã peẽ-my omeꞌẽ-vy Nhandejáry. Upéa-gwi pevyꞌa joty. Pende rerekoha-rami ave ogwereko asy vaꞌekwe myamyrĩ Nhandejáry nheꞌẽ-py omombeꞌu vaꞌety-pe. Yma gware-pe pene renonderã-rehe ogwereko asy hagwe-rami ave, ãy pende rereko asy ave vaꞌerã.
—Pejeapysaka katu juky rehegwa nheꞌẽ-rehe. Juky-rami peẽ peiko ko yvy-py. Pono ine soꞌo-rehe juky nhamoĩ vaꞌe-rami, peẽ peiko ko yvy-py ani hagwã teko rei ivaive ive oho-vy. He porã juky ha ndahe porãvéi ramo, ndikatuvéi-ma nhamoatyrõ íxupe. Naiporãvéi-ma nhamoatyrõ hagwã. Nde eremombo-ma vaꞌerã. Erepyrũ vaꞌerã hese.
—Yvypóry kwéry-pe pehesape vaꞌe-rami ave peẽ peiko. Ojekwaa porã tetã yvyaty ári onhemoĩ vaꞌekwe. Ndikatúiry onhomi nhomi íxupe. Ojekwaa porã ave tataendy. Nhamoendy ramo, ndajajahoꞌíry nhaꞌẽ gwy-py. Tataendyꞌy ári ae nhamoĩ. Upe ramo entéro óga pygwa-pe pe tataendy ohesapepa oĩ-vy. Upéixa ete ohesape vaꞌe-rami, tojekwaa porã ne rembiapo porãkwe. Upéixa ramo nde rapixa kwéry ohexa vaꞌerã ne rembiapo porã. Ohexa ramo, omombaꞌegwasu vaꞌerã nde Ru yváy pygwa-pe, heꞌi Hesu.
Moisés amyrĩ remimombeꞌukwe rehegwa nheꞌẽUpéi heꞌi jevy Hesu:—Ani ere teĩ: “Ogwahẽ-ma ou-vy Hesu ohekoviarõ hagwã Moisés amyrĩ remimombeꞌukwe tekoha” ani ere teĩ. “Ou-ma ohekoviarõ hagwã Nhandejáry nheꞌẽ-py omombeꞌu vaꞌety amyrĩ remimombeꞌukwe tekoha” ani ere teĩ. Agwahẽ-ma ae aju-vy ipokatu hagwã upe Nhandejáry remimoꞌarandukwe nheꞌẽ oiko hagwã heꞌi hagwe-rupi, heꞌi.
Upéi heꞌi ave:—Pejeapysaka katu xe nheꞌẽ-rehe. Anhetegwa vaꞌe amombeꞌu-ta peẽ-my. Ko yvy áry ndive oiko jave, nonhemohekoviarõ moꞌãi vaꞌerã Moisés amyrĩ remimombeꞌukwe nheꞌẽ. Nomokanhy moꞌãi ni peteĩ ojehai vaꞌekwe. Ni peteĩ ndyky jaiporu vaꞌe kwatia nhamonheꞌẽ porã hagwã nomokanhýi vaꞌerã. Heꞌi hagwe-rami oikopa peve nonhemohekoviarõ moꞌãi vaꞌerã Nhandejáry kwatia nheꞌẽ.
Upéa-gwi oĩ ramo Nhandejáry kwatia nheꞌẽ ohendu rire mixĩ eterei vaꞌe nohendusevéi vaꞌe. Upéi ohendu eꞌỹ uka hagwã omboꞌe gwapixa-pe. Upe vaꞌe apohare-pe nomombaꞌegwasúi arã voi Nhandejáry oiko ha-rupi nhande ruvixarã. Ombohekomixĩve vaꞌerã ae voi íxupe. Ha Nhandejáry kwatia nheꞌẽ apoha, “Pehendu katu Nhandejáry kwatia nheꞌẽ Moisés amyrĩ remimombeꞌukwe” heꞌi ae vaꞌerã gwapixa-pe, omombaꞌegwasu vaꞌerã íxupe Nhandejáry oiko ha-rupi.
Ha gwĩ judeu rekomboꞌehaty kwéry, fariseu kwéry ndive ojapose moꞌã Nhandejáry remimbota gwive ogwahẽ hagwã moꞌã oho-vy nhande ruvixa ramo Nhandejáry oiko haty-py. “Heta nhane rembiapo porã porã” heꞌi ójehe kwéry. “Upéa-gwi nhagwahẽ vaꞌerã jaha-vy Nhandejáry oiko haty-py” heꞌi moꞌã ójehe kwéry. Ha nogwahẽ moꞌãi voi. Haꞌe kwéry heko-rupi peiko ramo, napemoirũ moꞌãi Nhandejáry pene ruvixarã-pe. Nhandejáry remimbota gwive pehenduseve seve ramo ae, pemoirũ vaꞌerã íxupe, heꞌi gwemimboꞌe kwéry-pe Hesu.
Ipoxy rei vaꞌe rehegwa nheꞌẽUpe rire katu heꞌi jevy Hesu:—“Ani ereporojuka teĩ” heꞌi arakaꞌe yma gware-pe. “Oporojuka vaꞌekwe-pe ogweraha vaꞌerã mburuvixa rovagwy-py oporandu hagwã íxupe hembiapokwe-rehe” heꞌi arakaꞌe yma gware-pe. Upéa pehendu-ma. Ãy xe ae katu nde rekoha porãve hagwã amombeꞌu-ta peẽ-my. Gweꞌýi-rehe ipoxy rei vaꞌe-pe gwive ogweraha vaꞌerã mburuvixa renda-py ogwereko hagwã íxupe hembiapokwe-rami. Gweꞌýi-rehe onheꞌẽ rei vaꞌe-pe ogweraha vaꞌerã mburuvixa kwéry ojogweroaty haty-py omoporandu uka hagwã hembiapokwe-rehe íxupe. Ha, “Nde tavy. Ne arandu eꞌỹ vaꞌe” heꞌi vaꞌe gwive gwapixa-pe katu, ojereraha vaꞌerã tata opa rei rei eꞌỹ vaꞌe-py.
—Upéixa ramo ereho ramo Nhandejáry róga-py ne remimeꞌẽrã eremeꞌẽ-ma hagwã íxupe Nhandejáry apyka nhamboete haty-py, upe-py nde reꞌýi nde-rehe ijaꞌeꞌỹha-rehe ne manduꞌa ramo, ani eremeꞌẽ ranhe teĩ Nhandejáry-pe ne remimeꞌẽrã. Eheja rei katu Nhandejáry apyka renonde-py. Tereho ranhe katu nde rapixa ha-py erehekombojoja ranhe hagwã íxupe peteĩxa ereiko hagwã. Ha upe rire katu eju jevy Nhandejáry ha-py ne remimeꞌẽrã eremeꞌẽ hagwã íxupe.
Embojoja mani katu nde-rehe ijaꞌeꞌỹha-pe peho jave mburuvixa ha-py. Neꞌírã vyteri eregwahẽ jave, embojoja ranhe katu ne nheꞌẽ nde rapixa ndive erembovyꞌa jevy hagwã íxupe. Nerembojojái ramo íxupe, ne meꞌẽ arã mburuvixa po-py. Upéi mburuvixa ne meꞌẽ vaꞌerã polícia po-py. Upéi nde reja vaꞌerã preso. Anhetegwa amombeꞌu-ta peẽ-my. Preso erepyta rire, ndopoi rei moꞌãi ndéhegwi. Nane mosẽ moꞌãi. Ndereve reveha gwive ne mbopaga uka vaꞌerã. Erepagapa rire mante, ne mosẽ vaꞌerã, heꞌi Hesu.
Upéi heꞌi jevy Hesu:—“Ani erenhomongyꞌa teĩ nde rapixa rembireko ndive, nde rapixa ména ndive ereiko-vy” heꞌi arakaꞌe yma gware-pe. Upéa pehendu-ma. Ha ãy katu xe ae nde rekoha porãve hagwã amombeꞌu-ta peẽ-my.
—Gwĩ opyꞌapy-py imanduꞌa gwapixa rembireko-rehe oikose-gwi indive vaꞌe, hendive ndoikói vyteri ramo jepe, ojejavy joty. Gwesa-rupi joty ogwereko gwapixa rembireko. Omongyꞌa-ma vaꞌe-rami, ojapo vai-ma hese.
—Upéixa ramo nde resa nde akatúa-koty oĩ vaꞌe-gwi erejejavy-ta ramo, ejejoko joty ne rembiapo vairãgwe-gwi. Enohẽ katu peteĩ nde resakwe emombo ndejéhegwi nde resakwe, peteĩ hesa pehẽ vaꞌe-rami ereiko hagwã. Nde resa mokõi reheve nde reraha ramo tata ijapy eꞌỹ vaꞌe renda-py, ivai eterei vaꞌerã nde-vy. Iporãve erenohẽ eremombo peteĩ nde resakwe ndejéhegwi.
—Ha nde po nde akatúa-koty oĩ vaꞌe-gwi erejejavy-ta ramo, ejejoko ae katu ne rembiapo vairãgwe-gwi. Ejahya ae katu upe nde po emombo ndejéhegwi. Peteĩ ipo vaꞌe rekoha-rami ae katu eiko. Mokõi nde po reheve nde reraha ramo tata ijapy eꞌỹ vaꞌe renda-py, ivai eterei arã. Iporãve erejahya peteĩ nde po ndéhegwi.
—“Gwembireko-gwi opoise vaꞌe gwive, tojapo kwatia omeꞌẽ hagwã gwembireko-pe, Apoi-ta ndéhegwi, heꞌi-vy vaꞌe tomeꞌẽ íxupe” upéa heꞌi ave arakaꞌe yma gware. Ha ãy katu xe ae nde rekoha porãve hagwã amombeꞌu-ta peẽ-my. Gwembireko-gwi opoi vaꞌe ojapo vai hese. Upéi hembirekokwe omenda jevy ramo, onhemongyꞌa-ma vaꞌerã. Ha Nhandejáry katu omoingo asy vaꞌerã imenakwe-pe, omenda amboaese jevy-gwi oheja rei gwembireko hagwe-rehe. Ha kunha hejapyre-rehe omenda jevy vaꞌe katu, onhemongyꞌa vaꞌerã haꞌe-rami ave. Ha kwimbaꞌe ambue ndive ojohu vaꞌe gwembireko katu, opoi ramo gwembireko-gwi, ndojapo vaíry hese, heꞌi Hesu.
Upéi heꞌi jevy Hesu:—“Ani erejapo eꞌỹ teĩ ne nheꞌẽ. Xe apu ramo xe rendu vaꞌerã Nhandejáry, ere ramo, ejapo katu ne nheꞌẽ” heꞌi arakaꞌe yma gware-pe. Upéa ave pehendu-ma. —Ãy ae katu nde rekoha porãve hagwã amombeꞌu-ta peẽ-my. “Nanheꞌẽ rei moꞌãi, ajapo-ta voi” ere ramo, ani ereiporu teĩ imbaꞌe réry rei ererovia uka hagwã ne renduharã-pe ne nheꞌẽ. Ani ereiporu yváy réry. Upe-py Nhandejáry ogwapy haty. Nde ae ne nheꞌẽ eiporu. Ani ereiporu teĩ yvy réry. Upe-py Nhandejáry opyrũ haty. Ani ereiporu teĩ Jerusalém tetã réry. Upe-py oiko Nhandejáry nhande ruvixagwasu. Nde ae ne nheꞌẽ eiporu. Ani ereiporu teĩ ne akã réry ererovia uka hagwã ne renduharã-pe ne nheꞌẽ. Nhandejáry mbaꞌe ne akã. Nde ávy peteĩ vaꞌe neremomorotĩ kwaái, neremohũ kwaái ave. Nde ae ne nheꞌẽ eiporu.
Erenhomongeta ramo, erejapose vaꞌerã-rehe. “Ajapo-ta” ere. Ha nderejaposéi vaꞌerã-rehe, “Ndajapo moꞌãi” ere ave. Imbaꞌe réry rei ani ereiporu teĩ. Imbaꞌe réry rei ereiporu ramo, nde rekomboꞌe raꞌe anhaygwasu. Anhaygwasu rape-rupi ereiko raꞌe, heꞌi Hesu gwemimboꞌe kwéry-pe.
Upéi heꞌi jevy Hesu gwemimboꞌe kwéry-pe:—“Iporã erejepy” heꞌi arakaꞌe yma gware-pe. “Nde resa ombyai ramo nde rapixa, embyai katu hesa hekovia. Ne rãi omopẽ ramo nde rapixa, emopẽ katu hãi hekovia. Nde-rehe ojapo hagwe-ramima nde rapixa ejapo ave hese” heꞌi arakaꞌe nhande rekorã omombeꞌu-vy arakaꞌe. Upéa pehendu-ma. —Ãy ae katu iporãve amombeꞌu-ta peẽ-my. Aníke upéixa erejapo teĩ. Nde rapixa nde-rehe ojapose vaꞌe ojapo ramo, ani joty kuri erejepy teĩ hese. Nde rovapete ramo jepe nde akatúa-gwi, ani joty kuri erejepy teĩ hese. Nde rovapete ramo jepe, ejerova rova joty íxupe. Emeꞌẽ joty íxupe nde rova asu nde rovapete jevy hagwã.
Nde reraha ramo mburuvixa renonde-py oipeꞌa hagwã ndéhegwi ne kamisa, emeꞌẽ íxupe togweraha ne kamisa nde ao joꞌa ndive.
“Eraha katu areko vaꞌe peteĩ quilômetro” heꞌi ramo nde-vy peteĩ soldado omanda-vy, ejapo katu inheꞌẽ. Ejapove joty inheꞌẽ. Eraha joty katu ogwereko vaꞌe mokõi quilômetro.
Gwĩ oikotevẽ vaꞌe ojerure ramo nde-vy, emeꞌẽ katu íxupe. Ne mbaꞌe oiporuse vaꞌe-pe eiporuruka joty ave íxupe, heꞌi Hesu.
Upéi heꞌi jevy Hesu:—“Ehayhu katu nde reꞌýi-pe ha nde-rehe ijaꞌeꞌỹ vaꞌe-pe ani ave erehayhu teĩ” heꞌi arakaꞌe yma gware-pe. Upéa pehendu-ma. —Ãy ae katu nde rekoha porãve hagwã amombeꞌu-ta peẽ-my. Nde-rehe ijaꞌeꞌỹ vaꞌe jepe, ehayhu joty íxupe. Nde rereko asy vaꞌe-rehe, ejapo joty oração. Embojeupi joty katu ne nheꞌẽ Nhandejáry-pe hese kwéry. Upéixa Nhandejáry rekoha. Upéixa ereiko vaꞌerã nde Ru yváy pygwa raꞌy tee ramo. Nhande resape uka vaꞌe peteĩxa nhande rereko. Hekoha vai vaꞌe-pe hekoha porã vaꞌe-pe ave omosẽ kwarahy omoendy-vy peteĩxa Nhandejáry. Hembiapo porã vaꞌe-pe hembiapo vai vaꞌe-pe ave omongy peteĩxa. Enterove vaꞌe-pe ohayhu-gwi ojapo upéixa. Pende Ru yváy-py oĩ vaꞌe ojapoha-rami ave, peẽ pejapo katu. —Nde rayhu vaꞌe-pe anho erehayhu ramo, “Hekoha porã eterei” ndeꞌi moꞌãiry nde-rehe Nhandejáry. Nde reko-ramima ave oiko gwĩ plata-py nhane mbopaga vaꞌety, hese imanduꞌa vai vaꞌe.
Nde reꞌýi anho ererovyꞌa ramo, “Hembiapo porã eterei” ndeꞌíry vaꞌerã nde-rehe Nhandejáry. “Xe rekoha porã” ere rei arã ndéjehe. Nde reko-ramima ave oiko vaꞌerã judeu eꞌỹ vaꞌe Nhandejáry kwaa eꞌỹha, gweꞌýi anho ogwerovyꞌa-vy.
—Peiko ae katu Pende Ru yváy pygwa reko-rupi. Haꞌe hekoha porã tee rei voi heko jejavy eꞌỹ reheve. Haꞌe-ramima peiko meme katu, heꞌi Hesu gwemimboꞌe kwéry-pe.
Ne rembiapo porã ramo, ani erejapo teĩ enterove resa-py erejehexa ukase-vyHesu heꞌi jevy gwemimboꞌe kwéry-pe:—Xáke, enhangareko porã katu ndéjehe, heꞌi. —Ne rembiapo porã ramo, ani erejapo teĩ enterove vaꞌe resa-py erejehexa uka porãse-vy imanduꞌa porã hagwã moꞌã nde-rehe. Upéixa ereiko ramo, “Hekoha porã upe vaꞌe. Íxupe gwarã ameꞌẽ-ta” ndeꞌi moꞌãi arã voi nde-rehe Nhandejáry pende Ru yváy pygwa. Nde rekoha oikwaa voi. Ani erejapo teĩ upéixa. Ndaipotái upéixa erenhemboete ukase ereiko-vy. —Iporiahu vaꞌe-pe eremeꞌẽse ramo, ani ereiko gwĩ gweko-gwi rei enterove resa-py ojehexa uka porãse vaꞌe reko-rupi, opyꞌa kyꞌaha omoꞌã kwaa vaꞌe reko-rupi. Atýra-py ojeporahéi haty-py omonheꞌẽ gwemimbygwasu, enterove imanduꞌa porã hagwã moꞌã hese. Tape-rupi ombopu onhemboete ukase-vy moꞌã. Anhetegwa vaꞌe amombeꞌu-ta peẽ-my. Hexaháry-pe onhemboete uka rire, mbaꞌeve nomeꞌẽ moꞌãvéi-ma íxupe Nhandejáry.
Iporiahu vaꞌe-pe eremeꞌẽse ramo ae, emeꞌẽ nhemi íxupe. Tojekwaa eꞌỹ ne remimeꞌẽ. Toikwaa eꞌỹ jepe nde po asu vaꞌe nde po akatúa vaꞌe rembiapo. Toikwaa eꞌỹ nde reko irũ kwéry ne remimeꞌẽ. Upéixa nde Ru yváy pygwa ombohekovia vaꞌerã nde-vy omeꞌẽ-vy. Ndaipóri íxugwi okanhy vaꞌe. Okanhy vaꞌerãgwe jepe ae ojohu joty Nhandejáry, heꞌi Hesu. Series,
Oração erejapo ramo, a-rami ejapoUpéi heꞌi jevy Hesu:—Gwĩ nombojekwaái joty vaꞌe opyꞌa kyꞌaha, ojehexa uka porãse-vy rei ojapo vaꞌe moꞌã oração, onhemboꞌyse oração apo-vy. Ojeporahéi haty-py ojapo oração imanduꞌa porã hagwã moꞌã hese. Ojéhegwi rei ojapo moꞌã oração enterove resa-py. Onhemboete ukase-vy rei ae onhemboꞌyse tape kurusu-py. Anhetegwa vaꞌe amombeꞌu-ta peẽ-my. Ojekwaa porã rire, mbaꞌeve íxupe nombohekovia moꞌãvéi-ma Nhandejáry. Ani peiko teĩ haꞌe kwéry heko-rami, heꞌi.
—Oração erejapo jave ae, eike katu koty-py. Ne rokẽ emboty ndejeheve. Upéi ne anho ha-py embojeupi ne nheꞌẽ nde Ru jahexa eꞌỹ vaꞌe-pe. Ha upe rire katu nde Ru yváy pygwa ne anho ha-py erejapo vaꞌe rexa-vy, nde rovasa porã vaꞌerã ombohekovia-vy nde-vy.
—Gwĩ judeu eꞌỹ vaꞌe Nhandejáry kwaa eꞌỹha onhemboꞌe mboꞌe rei. Heta nheꞌẽ oiporu rei vaꞌe omondo rei onheꞌẽ Nhandejáry-pe. “Xe nheꞌẽ puku ramo, anheꞌẽ porã-ma” heꞌi moꞌã ójehe. “Heta-gwi xe nheꞌẽ, ohendu-ta xe nheꞌẽ Nhandejáry” heꞌi moꞌã ójehe.
Ani peiko teĩ haꞌe kwéry heko-rami. Erejerure eꞌỹ reheve ne remikotevẽ oikwaa-ma Nhandejáry nhande Ru.
—Oração erejapo ramo, a-rami ae kuri ere:Ore Ru yváy-py ereime vaꞌe. Opa-rupi tomboete nde réry marangatu vaꞌe.
Ejehexa uka uka katu yvy pygwa-pe huvixarã. Ne remimbota yváy pygwa ojapoha-rami, tojapo yvy pygwa ave.
Ãy emeꞌẽ ore-vy ore remiꞌurã ãy gwarã.
Ore poriahuvereko katu orojejavy rire. Ore rapixa-pe ore-rehe ojejavy rire oroiporiahuverekoha-rami, ore poriahuvereko katu ore-vy ave.
Ani teĩ ereheja ore rekomboꞌe vai anháy. Ore resende ae katu íxugwi. Nde ae ko mburuvixa teeve voi. Nde puꞌaka porãve vaꞌe voi nde. Tane mombaꞌegwasu enterove vaꞌe opa eꞌỹ reheve. Amém.
—Haꞌe-ta peẽ-my. Nde-rehe ojejavy rire nde rapixa-pe ereiporiahuvereko ramo, nde-vy ave nde poriahuvereko vaꞌerã nde Ru yváy pygwa. Ha nde rapixa-pe ndereiporiahuverekói ramo katu, nde-vy ave nande poriahuvereko moꞌãi vaꞌerã nde Ru yváy pygwa, heꞌi Hesu.
Jakaru eꞌỹ reheve rehegwa nheꞌẽUpéi heꞌi jevy Hesu:—Gwĩ opyꞌa kyꞌaha omoꞌã kwaa vaꞌe gweko-rehe rei onhemboete ukase vaꞌe, okaru eꞌỹ reheve ohasa moꞌã Nhandejáry mboete-vy. Upéixa ojapo ramo, hova asy oiko-vy ovyꞌareꞌỹ vaꞌe-rami. Ndojehovahéiry. Ndojekyvu porãi ave ojehexa uka porã hagwã okaru eꞌỹha onhemboete ukase-vy rei. Oipota enterove omanha hese. Anhetegwa vaꞌe amombeꞌu-ta peẽ-my. Onhemboete rire, nombohekovia moꞌãi vaꞌerã íxupe omeꞌẽ-vy Nhandejáry. Ani peiko teĩ haꞌe kwéry heko-rami.
Ha peẽ katu Nhandejáry mboete-vy pekaru eꞌỹ reheve pehasa ramo, pejekyvu porã katu. Pejehovahéi katu. Upéixa pende rapixa-pe ndojekwaái vaꞌerã pekaru eꞌỹha. Ha Nhandejáry haꞌe anho mante oikwaa vaꞌerã pekaru eꞌỹha. Ndaipóri íxugwi okanhy vaꞌe. Ne rembiapo nhemi oikwaa ramo, ombohekovia vaꞌerã nde-vy omeꞌẽ-vy ne rembiapo porãgwe-rehe, heꞌi Hesu. Series,
Upéi heꞌi jevy Hesu:—Ani erenhongatu rei teĩ ko yvy-rehe ne mbaꞌe kwéry. Onhembotapurupa arã nde ao. Onhembyaipa arã ne mbaꞌe. Ombokwa arã nde róga-rehe imonda vaꞌe oike hagwã nde koty-py. Ndahaꞌéi yváy pygwarã ko yvy pygwa vaꞌe. Nhane rembiejarã meme voi.
Nhandejáry reminhongatu yváy-py peẽ-my gwarã-rehe ae katu pepena peiko-vy ko yvy-py. Yváy-py onhongatu vaꞌe-rami peiko katu ko yvy-py. Upe-py ndaipóri nhande ao ombotapuru rei vaꞌerã. Ndaipóri nhane mbaꞌe ombyai rei vaꞌerã. Upe-py ndaipóri nhande róga-rehe ombokwa mbokwaharã nhande koty-py oike-vy omonda vaꞌerã nhandéhegwi nhane reminhongatu vaꞌe.
Nhane rakateꞌỹha-ma nhane renonde-py nhamoĩ meme jaiko-vy. Upéa-gwi ani erenhongatu rei teĩ ko yvy-rehe ne mbaꞌe kwéry. Hese anho ereity arã nde resa ereiko-vy. Epena ae katu nde reko porãrã yváy pygwarã-rehe, heꞌi Hesu.
Upéi heꞌi jevy Hesu:—Ha nhande resa reheve katu ohexa vaꞌe-rami oiko nhande rete. Jahexa porã ramo, ohexa vérami ave nhande rete. Hembipepa íxupe vaꞌe-rami oiko. Upéixa nde rekoha porã tee ramo, arakatu pygwa vérami ereiko vaꞌe, erejehesa rerova uka-vy Nhandejáry-rehe. Ha naiporãi ramo nhande resa katu hesa eꞌỹ vaꞌe-rami oiko nhande rete. Ndohexa uka porãi ramo nhande-vy, pytũ-my oiko ave nhande rete. Upéixa voi nde rekoha vai ramo, pytũ-my vérami ereiko vaꞌe, erejehesa rerova uka eꞌỹ-vy Nhandejáry-rehe. Ipytũmba rei voi nde-vy. Ndahapéi voi nde-vy, heꞌi Hesu.

—Upéa-gwi haꞌe-ta peẽ-my. Aníke erepena pena anho rei ereꞌu vaꞌerã-rehe ereikove hagwã. Nde aorã-rehe eremonde vaꞌerã-rehe, gwĩa-rehe ani erepena eterei teĩ. Nhane remiꞌurã anho rei-rehe naiporãi jaiko. Nhande rete pegwarã anho voi nhande ao, nhane remiꞌurã ave. Naiporãi nhapena upe vaꞌe anho-rehe jaiko-vy. Upe vaꞌe anho-rehe ndikatúi nhapena jaiko-vy.
Pehexa katu gwyra reko. Onhemitỹ eꞌỹ ramo jepe, koty-py onhongatu hagwã heraha-vy oikytĩ eꞌỹ ramo jepe, omongaru joty íxupe nde Ru yváy pygwa. Ha gwyra kwéry natuvixambaꞌe etéiry Nhandejáry-pe. Ha peẽ katu pende tuvixave íxupe gwyra kwéry-gwi.
Ani erepena eterei teĩ ndéjehe. Ereiko pukuseve moꞌã-gwi rei, ndereiko pukuve moꞌãiry.
—Nde aorã orã-rehe ani erepena eterei teĩ ereiko-vy. Pehexa katu yvoty reko. Nombaꞌapói opotyrã-rehe. Oipogwã vaꞌe-rami ndoikóiry. Nombaꞌapói ramo jepe, opyta porã ete voi joty.
Yma oiko vaꞌekwe myamyrĩ mburuvixa Salomão. Imbaꞌe reta vaꞌekwe. Ijao porã ave vaꞌekwe. Upe vaꞌe-rehe onhemombaꞌegwasu ete vaꞌekwe. Ha haꞌe-ta peẽ-my. Xe ae katu amboeteve upéa yvoty-pe. Haꞌe ijehexaha-rami eꞌỹ jepe, iporãve joty katu íxugwi.
Ha Nhandejáry katu ombopoty porã kapiꞌi. Etería henhói porã. Koꞌẽ ramo oikytĩ-ma arã, omombo vaꞌerã tata-py ohapy-vy. Pe kapiꞌi Nhandejáry remimbopoty voi. Onhangareko porã hese-gwi, ipoty porã voi. Ha pende-rehe katu onhangareko porãve. Ne monde uka vaꞌerã. Maꞌerã ndapejeroviái hese? Hese anho ae pejerovia katu. Omeꞌẽ vaꞌerã nde-vy nde aorã.
Upéa-gwi ani erepena ndéjehe. “Mbavaꞌe tipo jaꞌu vaꞌerã? Mbavaꞌe tipo jayꞌu vaꞌerã? Mbavaꞌe-py tipo nhanhemonde vaꞌerã?” ani ere teĩ upéixa.
Pepena ranhe ae katu Nhandejáry pende ruvixarã-rehe. Pemoĩ meme pene renonde-py haꞌe ae hemimbota erejapo hagwã. Hese anho mante epena eiko-vy. Upéi upéa rehegwa gwive ne remikotevẽ vaꞌe omeꞌẽ rei vaꞌerã nde-vy.
Ani pepena teĩ koꞌẽ ramogwarã-rehe. Pono pene mytuꞌeꞌỹ pendéjehe ani pepena teĩ koꞌẽ ramo ojehu-ta vaꞌe-rehe, gwĩ ivai-ta vaꞌe-rehe. Koꞌẽ ramo ae pepena kuri hese, heꞌi Hesu gwemimboꞌe kwéry-pe omombeꞌu-vy.
Hesu heꞌi jevy gwemimboꞌe kwéry-pe:—Ani nde rapixa rembiapo-rehe, “Ivai” ere teĩ erepondera-vy. Ne rembiapo ojohu vai ave arã nde-rehe Nhandejáry.
—Upe erejavaeterekoha-rami ave, “Ivai” heꞌi arã nde-rehe Nhandejáry. Nde rapixa ererekoha-rami nde ave nde rereko vaꞌerã Nhandejáry.
—Ãy amombeꞌu-ta pene rekorã-rehe. Yvyra raꞌykwe rehegwa nheꞌẽ-rami aiporu-ta peẽ-my imombeꞌu-vy. “Oĩ raꞌe nde resa-py yvyra raꞌykwe” ere teĩ nde rapixa-pe. Ha nde ave tuvixave nde resa-py oĩ vaꞌe. Heko porã vaꞌe-rami ereikose moꞌã nde rapixa-pe. Upéixa ramo maꞌerã ere teĩ nde rapixa-pe: “Taipeꞌa nde resa-gwi pe yvyra raꞌykwe mixĩ oĩ vaꞌe”. Nde ave tuvixave nde resa-py oĩ vaꞌe. Nde, “Ndaxe pyꞌa kyꞌái”, ere moꞌã ndéjehe. Nde nde rekoha vai-ma. Erova ranhe katu nde rekoha. Eipeꞌa ranhe katu ndejéhegwi pe yvyra tuvixave vaꞌe nde resa-py oĩ vaꞌe. Upéi erehexa porã arã ereipeꞌa hagwã nde rapixa resa-gwi upe yvyra raꞌykwe mixĩ oĩ vaꞌe.
“Ani eremeꞌẽ teĩ jagwa-pe imarangatu porã vaꞌe” jaꞌe. “Ojere arã nde suꞌu-vy.” “Ani eremombo kure rovagwy-py ne mbaꞌe porã hepy vaꞌe. Opyrũ rei arã hese omongyꞌapa-vy” jaꞌe. Nde rapixa ne nheꞌẽ porã ombojevy vaꞌe, ndahaꞌéi ne nheꞌẽ porã íxupe gwarã.
—Ejerure rure katu Nhandejáry-pe. Ha ne rembijerure katu omeꞌẽ vaꞌerã nde-vy. Eheka heka katu ndejéupe gwarã. Ha ne rembieka katu erejohu vaꞌerã. Okẽ onhemboty vaꞌe oipeꞌa uka hagwã ombota mbota vaꞌe-rami, pene kyreꞌỹ katu pejapo hagwã oração. Nde-vy oipeꞌa-ma vaꞌe-rami okẽ, ohendu vaꞌerã Nhandejáry pene nheꞌẽ. Gwĩ ojerure rure vaꞌe-pe gwive omeꞌẽ vaꞌerã. Gwĩ oheka heka vaꞌe gwive ojohu vaꞌerã. Gwĩ ombota mbota vaꞌe-rami ohaꞌarõ oĩ-vy vaꞌe-pe gwive ojepeꞌa vaꞌerã. Taꞌýry gwemiꞌurã-rehe ojerure ramo, ndaipóri pene paꞌũ-my ita omeꞌẽ vaꞌerã íxupe. Taꞌýry pira-rehe ojerure ramo, ndaipóri pene paꞌũ-my mbói omeꞌẽ vaꞌerã íxupe. Peẽ kwéry pende rekoha vai ramo jepe, pemeꞌẽ kwaa joty iporã porã vaꞌe pende raꞌy kwéry-pe. Ha pende Ru yváy pygwa katu hekoha porã tee vaꞌe. Upéa-gwi omeꞌẽ kwaa porãve voi pejerure vaꞌe-pe gwive iporã porã tee vaꞌe.
Ha nhande kwéry katu jaipota nhande rapixa ojapo porã nhande-rehe. Aipo ramo, nde hese ave ejapo porã. Peteĩxa pejapo porã ojóehe, heꞌi. —Tuvixa mbaꞌeve ko vaꞌe nheꞌẽ. Ko vaꞌe nheꞌẽ-py anohẽ kuri peẽ-my judeu rekoharã Moisés amyrĩ remimombeꞌukwe gwive, Nhandejáry nheꞌẽ-py omombeꞌu vaꞌekwe gwive ave. Peteĩ nheꞌẽ-py amombeꞌupa kuri peẽ-my, heꞌi gwemimboꞌe kwéry-pe Hesu.
Upéi Hesu heꞌi jevy:—Tapeho katu tape porã-rupi. Upe tape ypyrũha tape poꞌi voi. Upe-rupi tapeho katu. Ani peho teĩ tape vai-rupi. Upe tapegwasu mombyry nhande rerahaha voi Nhandejáry-gwi. Tapegwasu nhepyrũha tuvixa oĩ vaꞌe. Ndahekorasýi jaha hagwã upe tapegwasu-rupi. Heta oho tapegwasu-rupi vaꞌe. Ha ndaupéixairy tape Nhandejáry ha-py oho vaꞌe. Upe tape ypyrũha tape poꞌi voi. Hasy-py nhagwahẽ vaꞌerã upe tape-rupi Nhandejáry ha-py. Ha upe tape-rupi ogwata vaꞌe ndahetáiry, heꞌi Hesu.
Upéi Hesu heꞌi jevy:—Oĩ, “Nhandejáry nheꞌẽ-py amombeꞌu” heꞌi vaꞌe moꞌã ójehe. Xáke. Ani penhembotavy uka íxupe. Ojehexa uka porã vaꞌerã ogwahẽ ou-vy pende ha-py. Ou vaꞌerã ovexa-rami. Ipoxy eꞌỹ vaꞌe-rami ou vaꞌerã ojehexa uka-vy. Ha opyꞌapy-py kwéry katu ipoxy. Heko poxy vaꞌe-rami, jagwarete ivareꞌa vaꞌe-rami voi ipoxy opyꞌa-py.
Pehexa kwaa vaꞌerã hembiapo-rehe. Nhuatĩ-gwi ndikatúi jaipoꞌo hiꞌa uva. Karapíxu-gwi ndikatúi jaipoꞌo figo aju. Ndahaꞌéi figo aju-rami karapixuꞌa.
Hiꞌa porã yvyra porã. Ha ndahiꞌa porãi yvyra vai. Ndoikói yvyra porã hiꞌa porã eꞌỹ vaꞌe. Ha yvyra vai hiꞌa porã vaꞌe ndoikói ave.
Entéro yvyra ndahiꞌa porãi vaꞌe gwive oity vaꞌerã. Tata ári imombopyrã.
Upéixa yvyraꞌa-rami pehexa kwaa vaꞌerã hekoha-rehe. “Nhandejáry nheꞌẽ-py oromombeꞌu” heꞌi ramo moꞌã, hembiapo-rehe pehexa kwaa vaꞌerã, heꞌi gwemimboꞌe kwéry-pe Hesu. Upéi Hesu heꞌi jevy:—Heta oĩ, “Nde xe Járy, nde xe Járy” heꞌi rei vaꞌerã xe-vy. Upéa nomoirũi vaꞌerã oho-vy Nhandejáry nhande ruvixa-pe. Nogwahẽi vaꞌerã oho-vy oiko haty-py. Ha xe Ru yváy pygwa remimbota ojapo vaꞌe ae katu omoirũ vaꞌerã íxupe oho-vy, heꞌi. —Upe áry-py, enterove vaꞌe-pe hembiapo apokwe-rami areko hagwã áry-py, heta, “Nde xe Járy, nde xe Járy” heꞌi rei vaꞌerã xe-vy. “Nde réry-py Nhandejáry nheꞌẽ oromombeꞌu vaꞌekwe. Nde réry-py oromosẽ mosẽ oromondo-vy anháy-pe. Nde réry-py heta hexapyrã-rupi ore rembiapo porã vaꞌekwe. Heta ipuꞌaka vaꞌe orojapo vaꞌekwe” heꞌi vaꞌerã moꞌã xe-vy. Ha upe rire katu “Hesu réry-py xe rembiapo. Ãy ae Hesu reꞌýi tee-ma voi xe” heꞌi ójehe moꞌã vaꞌe-pe xe Hesu haꞌe vaꞌerã íxupe kwéry: Yma gwive koꞌánga ete peve peẽ ndahaꞌéi xe reꞌýi. Ndoroikwaái voi. Xe reꞌýi eꞌỹ voi peẽ, xe haꞌe vaꞌerã íxupe kwéry. Pende rekoha vai. Tapeho jevy katu xéhegwi, haꞌe vaꞌerã íxupe kwéry, heꞌi Hesu.
Upéi Hesu heꞌi jevy:—Koꞌã vaꞌe xe nheꞌẽ renduha, xe nheꞌẽ apoha hiꞌarandu porã voi. Ha hiꞌarandu vaꞌe katu gwogarã ojapose ramo, ita ári omoĩ. Ojapopa rire, oky-ma. Oky-gwi y hygwasu ojahoꞌipa hagwã óga. Ou ave yvytugwasu heity hagwã moꞌã ha ndoꞌáiry. Ita ári ojapo raꞌe. Upéa-gwi ndoꞌáiry. Upéixa ete xe nheꞌẽ ojapo vaꞌe oho porã voi ojeity ukase eꞌỹ-vy.
Ha koꞌã vaꞌe xe nheꞌẽ renduse eꞌỹ vaꞌe xe nheꞌẽ ojapo eꞌỹ vaꞌe katu nahiꞌarandu porãi. Ha hiꞌarandu eꞌỹ vaꞌe katu gwogarã ojapose ramo, nomoĩry ita ári. Yvy kuꞌi ári rei omoĩ gwóga. Upéi oky-ma. Oky-gwi ovu y óga ojahoꞌipa hagwã. Ou yvytugwasu oity hagwã ave óga-pe. Ha upe rire katu hoꞌa. Hoꞌapa ete voi hóga. Hoꞌa eꞌỹ vaꞌekwe ndopytáiry. Omboasy eterei hoꞌa vaꞌekwe hóga. Upéixa ete ojeity uka-vy oho vai hiꞌarandu eꞌỹ vaꞌe, xe nheꞌẽ renduse eꞌỹha, heꞌi Hesu Nhandejáry nheꞌẽ omombeꞌu-vy.
“Imbaraete voi inheꞌẽ” heꞌiOmombeꞌupa rire, heta ojogweroaty aty vaꞌe ogwerovyꞌa inheꞌẽ omboete-vy íxupe hikwái:—Iporã ete Hesu nheꞌẽ, heꞌi hikwái. —Inheꞌẽ ndahaꞌéi gwĩ nhande rekomboꞌehaty kwéry nheꞌẽ-rami, heꞌi Hesu nheꞌẽ-rehe hikwái. —Haꞌe kwéry ndoikwaapáiry. Haꞌe ae onheꞌẽ nomombeꞌúiry. Ha Hesu ae katu haꞌe ae onheꞌẽ omombeꞌu. Oporomonheꞌẽgendu kwaa vaꞌe-rami onhemonheꞌẽ. Imbaraete voi inheꞌẽ, heꞌi Hesu-rehe opondera-vy hikwái. Series,
Ha upéi katu Hesu ogwejy jevy ou-vy upe yvyatyrusu ári-gwi. Ogwejy rire heta ijaty jaty vaꞌe kente kwéry omoirũ íxupe ojeꞌói-vy hikwái.
Upe jave ogwahẽ ou-vy iha-py mbaꞌasy vai ogwereko vaꞌe ijai aipa vaꞌe. Gwetypyꞌã-rehe onhesũ omboete-vy hovagwy-py:—Nhane mbogwerahaty voi nde, xe Járy. Xe-vy pa xe mbogwera ave arã nde? heꞌi Hesu-pe.
Haꞌe oipyso opo omoĩ hese:—Orombogwera-ta voi katu nde-vy, heꞌi íxupe. —Xe nheꞌẽ-py tane potĩ katu, heꞌi hasy vaꞌe-pe.Upe-ma ramo opa-ma ojei íxugwi ijai aikwe. Okwera porã-ma.
Upéi heꞌi Hesu:—Ejeapysaka katu xe nheꞌẽ-rehe. Ani eremombeꞌu avave-pe orombogwera-ma hagwe, heꞌi hasy vaꞌekwe-pe Hesu. —Tereho katu paꞌi oĩ ha-py ejehexa uka-vy. Ehexa uka íxupe erekweramaha. Emeꞌẽ íxupe upe myamyrĩ “Nhameꞌẽ katu” heꞌi vaꞌekwe. Upéixa ramo, “Okwera-ma. Onhemopotĩ jevy-ma” heꞌi vaꞌerã nde-rehe, atýra-py ne mombeꞌu-vy, heꞌi íxupe Hesu.
Ha upéi katu ogwahẽ oho-vy Hesu Cafarnaum tetã-my. Upe-py oike rire ogwahẽ ou-vy iha-py capitão, soldado kwéry ruvixa vaꞌe: —Xe pytygwõ katu, Xe Járy Hesu, heꞌi. —Xe rembigwái oime koty-py. Nopuꞌãvéi-ma, hajy jeapa-gwi ndoryrýiry. Hasy ete voi oĩ-vy, heꞌi íxupe soldado ruvixa.
—Aipo ramo, aha-ta nde róga-py ambogwera hagwã íxupe, heꞌi soldado ruvixa-pe.
—Nde, nde tuvixa mbaꞌe-gwi, mbaꞌéixa ereike-ta ereho-vy xe róga gwy-py? heꞌi omboete-vy íxupe. —Erenhembohekomirĩve-ta paraꞌe ereike ereho-vy. Tuvixave eꞌỹ vaꞌe-rami joty ereike-ta upe-py. Aipo ramo ne nheꞌẽ-py rei embogwera katu xe rembigwái-pe, heꞌi. —“Tokwera” ere ramo, okwera vaꞌerã. A-gwi rei ne nheꞌẽ-py mante okwera vaꞌerã xe rembigwái hasy vaꞌe, heꞌi Hesu-pe.
Upéa nheꞌẽ rendu-vy “Mbaꞌéixa ojerovia tee xe-rehe” heꞌi Hesu opondera-vy hese.—Ojerovia tee voi xe-rehe upe vaꞌe, heꞌi kente kwéry-pe hapykwéri ogwaꞌẽ vaꞌe-pe. —Amombeꞌu-ta peẽ-my anhetegwa, heꞌi. —Oĩ Israel remiarirõre judeu kwéry xe-rehe ojerovia vaꞌe. Ha ko vaꞌe soldado ruvixa judeu eꞌỹ ramo jepe, ojerovia teeve joty xe-rehe, heꞌi. —Haꞌe-ta peẽ-my. Heta mombyrygwa ogwahẽ vaꞌerã oho-vy Nhandejáry nhande ruvixa ramo oiko haty-py. Heta kwarahy resẽ gwigwa oho vaꞌerã jekarugwasu haty-py. Heta kaꞌaru gwigwa oho vaꞌerã ave. Ogwapy vaꞌerã okaru-vy Abraão ndive, Isaque ndive, Jacó ndive ave.
Ha judeu kwéry vaꞌe Nhandejáry reꞌýi vaꞌe oho vaꞌerãgwe katu nogwahẽ moꞌãi vaꞌerã upe-py. Omosẽ vaꞌerã íxupe imondo-vy pytũ kwa-py. Upe-py ojaheꞌo vaꞌerã. Hasẽ vaꞌerã onhemboasy-gwi. Nhandejáry-rehe onhemoyrõ-gwi, onhemohãingyry ngyrýu vaꞌerã oiko-vy, heꞌi judeu kwéry-rehe.
Upéi heꞌi upe soldado ruvixa-pe:—Tereho jevy katu nde róga-py. Xe reroviaha-rami, toiko katu nde-vy, heꞌi.Upe-ma ramo okwera-ma hembigwái.
Ha upéi katu Hesu oho Pedro róga-py. Ogwahẽ ramo upe-py ohexa Pedro raixo. Onheno raꞌe oĩ-vy. Hasy ete voi heteraku-gwi.
Omboja opo ipo-rehe. Opa-ma íxugwi heterakukwe. Opuꞌã-ma Hesu remiꞌurã-rehe onhangareko-vy.
Kaꞌaru ete-ma ojereru iha-py heta anháy ojepota hese vaꞌe. Onheꞌẽ-py rei omosẽ mosẽ anháy imondo-vy. Entéro hasy vaꞌe-pe gwive ombogwera-ma.
Upéa rehegwa ojapo Hesu, upéixa hembiapo yma gware heꞌi hagwe-rami oiko hagwã ãy. Yma Nhandejáry nheꞌẽ-py omombeꞌu vaꞌety remimoĩgwe kwatia-rehe a-rami:Yma heꞌi hagwe-rami, ãy oiko-ma.
Ha upéi katu heta kente onhemboaty Hesu-rehe. Ohexa ramo heta onhemboaty hese, heꞌi gwemimboꞌe kwéry-pe:—Jahasa katu y rovái, heꞌi.
Neꞌírã vyteri onhemboyru jave kanóa-py, ou ohogwaitĩ-vy íxupe peteĩ judeu rekomboꞌehaty:—Xe oromoirũ-ta, poromboꞌeháry, heꞌi Hesu-pe. —Mamo ereho ha-rupi oromoirũ-ta, heꞌi íxupe.
Hesu heꞌi jevy íxupe:—Mykurẽ, yvykwa oĩ íxupe hógarã. Gwyra, oĩ ave íxupe haityrã. Ha xe ae katu Nhande Rykeꞌy tee vaꞌe, ndaipóri xe-vy xe renagwã atongea-vy xe apyta hagwã, heꞌi. —Xe moirũse joty pa nde? heꞌi pe tekomboꞌehaty-pe.
Upéi outro peteĩ hemimboꞌe vaꞌe heꞌi Hesu-pe:—Xe oromoirũ vaꞌerã, xe Járy, heꞌi. —Ahaꞌarõ ranhe-ta xe ru omano ramo ajaty hagwã, heꞌi íxupe.
—Nahániry. Ãy voi aipota xe moirũ, heꞌi íxupe. —Xe moirũse eꞌỹ vaꞌe ae taimanduꞌa ranhe katu omano vaꞌekwe ojaty hagwã-rehe, heꞌi upe gwemimboꞌe-pe.
Upéi onhemboyru-ma kanóa-py Hesu. Hemimboꞌe kwéry onhemboyru ave indive. Upe jave ou yvytugwasu marány. Hoꞌa yugwarusu-rehe omomýi hagwã yugwarusu. Upe-ma ramo omopuꞌã puꞌã y-pe, ojahoꞌi hoꞌi kanóa-pe y. Ha Hesu ae katu oke joty oĩ-vy.
Ha hemimboꞌe kwéry oho omombáy íxupe:—Ore resende katu, ore Járy, heꞌi. —Nhanheapymi-tama nhande, heꞌi Hesu-pe hikwái.
—Mbavaꞌe-gwi tipo pende pyꞌamirĩ, heꞌi íxupe kwéry. —Ndapejerovia teéiry raꞌe xe-rehe, heꞌi íxupe kwéry.Upéi opuꞌã onheꞌẽ-py omokirirĩ hagwã. Heꞌi yvytugwasu-pe, y opuꞌã vaꞌe-pe ave—Ekirirĩ katu, heꞌi ipoxy vaꞌe-pe.Upe-ma ramo ohopa-ma yvytu. Opytuꞌu jevy y. Okirirĩ porãmba jevy-ma y.
Haꞌe kwéry opondera voi hese:—Mbaꞌeixagwa heko vaꞌe po, heꞌi opondera-vy hese. —Yvytugwasu jepe, y opuꞌã puꞌã vaꞌekwe jepe ohendu inheꞌẽ, heꞌi Hesu-rehe hikwái.
Upéi ogwahẽ-ma oho-vy y rovái. Gadara yvy-py ogwahẽ. Upe-py ogwahẽ-ma ramo, ou ohogwaitĩ-vy íxupe mokõi anháy rerekoha vaꞌe. Ijyta-gwi osẽ ou-vy. Heko poxy eterei vaꞌe. Upéa-gwi ohasase vaꞌe oikupeꞌo íxupe ohasa hagwã. Ndikatúi ohasa ijypy-rupi.
Onheꞌẽ hatã hatã Hesu-pe ombojevyse-vy moꞌã:—Nde ko Nhandejáry raꞌy. Maꞌerã ereju koꞌa-py, heꞌi Hesu-pe ombojevyse-vy moꞌã. —Neꞌírã vyteri ore moingo asyha áry. Maꞌerã ereju? heꞌi. —Ore moingo asyha áry-py ae ereju vaꞌerã moꞌã, heꞌi Hesu-pe. —Ãy katu ani ereju ore moingo asy-vy, heꞌi íxupe.
Mombyry-gwi ohexa heta kure okaru jave. Upéa-gwi ojerure rure íxupe:—Ore mosẽ-ta ramo, ore mondo katu kure kwéry-pe. Ore mondo katu ipyꞌa kwéry-py, heꞌi anháy kwéry Hesu-pe.
—Tapeho, heꞌi íxupe kwéry.Inheꞌẽ-rupi osẽ oho-vy oike kure kwéry pyꞌa-py. Ha kure kwéry katu oriparapa ojeꞌói-vy. Yugwarusu-py ogwejy ojeꞌói-vy. Hiꞌapỹ ogwejy ojeꞌói-vy. Hoꞌa onheapymi ojeꞌói-vy y-py.
Ha kure nhangarekoha oripara ojeꞌói-vy. Atygwasu-py oho omombeꞌu-vy. Anháy rerekohare-pe ojehu vaꞌekwe gwive omombeꞌu.
Upe ramo atygwasu pygwa Hesu rogwaitĩ-vy osẽ ogwaꞌẽ-vy. Ohexa-ma ramo Hesu-pe, ombojevyse íxupe:—Ekwa jevy katu ore yvy-gwi, heꞌi Hesu-pe ojapura-gwi hikwái.
Ha upéi katu Hesu onhemboyru jevy-ma oho-vy kanóa-py. Upéi ohasa y rovái ogwahẽ oho-vy haꞌe ae oiko ha-py.
Upe-py ojereru íxupe hajy jeapa apa vaꞌe. Gwupa reheve ou onheno oĩ-vy. Ójehe ojerovia tee ramo, ohexakwaa hese. Upéa-gwi heꞌi upe hajy jeapa apa vaꞌe-pe:—Ani erekyhyje teĩ, xe raꞌy, heꞌi íxupe ombopyꞌagwapy-vy.Gwaꞌýry-pe heꞌiha-rami heꞌi íxupe:—Amboyke-ma ndéhegwi ne rembiapo vaikwe, heꞌi upe hajy jeapa apa vaꞌe-pe.
Upe-py oĩ judeu rekomboꞌehaty. Ohendu-ma ramo Hesu nheꞌẽ, ndojohu porãi:—Onhemonhandejáry rei ou-vy, heꞌi moꞌã Nhandejáry Hesu-rehe. —Onheꞌẽ vai rei, heꞌi ojóupe hese.
Ha ipyꞌapóry oikwaa Hesu:—Maꞌerã-gwi erenheꞌẽ vai rei nde pyꞌapy-py? heꞌi.
—Pejeapysaka porã katu xe nheꞌẽ-rehe. Oĩ ramo, “Amboyke-ma ndéhegwi ne rembiapo vaikwe” heꞌi vaꞌe katu, ndajahexái hemimboyke. Omboyke paraꞌe. Tapa nomboykéiry raꞌe. Ndajahexáiry. Ha oĩ ramo, “Epuꞌã katu egwata eho-vy” heꞌi rei vaꞌe katu, jahexa ave. Nomopuꞌãiry upe vaꞌe.
Ãy aikwaa uka-ta peẽ-my xe nheꞌẽ rei eꞌỹha ko yvy-py. Xe Nhande Rykeꞌy tee vaꞌe xe nheꞌẽ-py rei amboyke-ma voi yvypóry rembiapo vaikwe, heꞌi Hesu onheꞌẽ-vy gwĩ imboꞌeháry-pe.Upe ramo heꞌi hajy jeapa vaꞌe-pe:—Epuꞌã katu ehupi nde rupagwe. Tereho nde róga-py, heꞌi.
Upe-ma ramo opuꞌã oho-ma gwóga-py.
Upéa ohexa ramo ijaty vaꞌe kente, opondera eterei hese. Inheꞌẽ-py rei omopuꞌã-gwi:—Omopuꞌã-ma ngatu, heꞌi Hesu-rehe. —Iporã porã ete vaꞌe voi hembiapo, heꞌi hese. —Nhandejáry omombaraete voi upe kwimbaꞌe. Herovia hexapyrã-rupi haꞌe hembiapo, heꞌi Hesu-rehe Nhandejáry-pe omombaꞌegwasu-vy.
Upe-gwi ohasave Hesu oho-vy. Oho jave, ohexa héry vaꞌe-pe ogwapy oĩ-vy ramo. Nhane mbopaga haty-py ogwapy oĩ-vy:—Xe moirũ katu, heꞌi íxupe.Upe-ma ramo opuꞌã omoirũ-ma íxupe.
Upéi oho okaru róga-py. Haꞌe okaru jave gwemimboꞌe kwéry ndive ogwahẽ ave ou-vy heta nhane mbopaga uka vaꞌety, heta ojejavy vaꞌe ou ave okaru ojoha-py.
Upéa ohexa ramo fariseu kwéry, oporandu Hesu remimboꞌe kwéry-pe:—Maꞌerã-gwi ne mboꞌeháry okaru nhane mbopaga uka vaꞌety ndive, ojejavy vaꞌe ndive ave? heꞌi Hesu-rehe.
Upéa fariseu nheꞌẽ ohendu ramo Hesu:Upéixa heꞌi Nhandejáry kwatia nheꞌẽ. Upéa nheꞌẽ, tapeho katu peikwaa hagwã heꞌise vaꞌe. Ndajúi vaꞌekwe ahenói-vy “Xe potĩ” heꞌi ójehe vaꞌe-pe ou xe moirũ. Gwĩ ojejavy vaꞌe-pe ae aju arova uka-vy hekoha íxupe xe moirũ hagwã, heꞌi fariseu kwéry-pe.
Upéi ogwahẽ ou-vy Hesu renda-py remimboꞌe:—Ore orohasa orokaru eꞌỹ reheve Nhandejáry oipotaha-rami, heꞌi. —Ohasa ave okaru eꞌỹ reheve fariseu kwéry. Ha ne remimboꞌe kwéry katu ndohasái voi okaru eꞌỹ reheve. Maꞌerã po ndoikói ore reko-rami, heꞌi Hesu-pe oporandu-vy.
Upéi Hesu heꞌi:—Amombeꞌu-ta peẽ-my arandu rehegwa nheꞌẽ omenda vaꞌe rehegwa-rami. Oime vyteri ramo omenda vaꞌe, ndovyꞌareꞌỹiry heꞌýi kwéry. Okaru eꞌỹ reheve ndohasáiry. Ha ojererahaha óra ogwahẽ-ta. Upe óra-py ohasa vaꞌerã okaru eꞌỹ reheve heꞌýi kwéry, heꞌi ojehegwa omombeꞌu-vy.
Upéi heꞌi jevy upe pygwa-pe:—Outro arandu rehegwa nheꞌẽ háma amombeꞌu-ta peẽ-my ao rehegwa-rami, uva rykwere rehegwa-rami ave. Nanharemendái ipyahu vaꞌe-py ao tuja. Nharemenda ramo ae katu onhynhy arã raꞌe ipyahu vaꞌe. Ojepoapy-vy omondoro arã ao tuja. Osorogwasuve vaꞌerã ao tuja.
Nanhanhunháiry ave uva rykwere pyahu vaꞌe hyrurã tuja-py vakapi ipererĩ vaꞌe-py. Ha nhanhunha ramo ae katu, ovu vaꞌerã raꞌe ipyahu vaꞌe. Gwyru tuja vaꞌe omondoro vaꞌerã. Osyrypa arã raꞌe pe uva rykwere onhehẽ-vy. Osoropa arã hyrukwe. Ha uva rykwere pyahu vaꞌe ae katu nhanhunha hyru pyahu-py. Upéixa ramo opyta porã gwyru ndive, heꞌi Hesu oipota-gwi fariseu kwéry onhemboheko pyahu.
Upéa heꞌi jave, ogwahẽ ou-vy peteĩ mburuvixa. Gwetypyꞌã-rehe onhesũ Hesu rovagwy-py imboete-vy:—Omano-ma xe rajy, heꞌi. —Omano ramo jepe, iporã ereho joty katu eremoĩ nde po hese oikove jevy hagwã, heꞌi Hesu-pe.
Inheꞌẽ-py opuꞌã oho-vy mburuvixa ndive. Hemimboꞌe kwéry hendive ave oho.
Upe-ma ramo ogwahẽ ou-vy peteĩ kunha. Are-ma hasy. Hasy doze roꞌy ijysapy ogwejy eterei íxupe-gwi. Upéa-gwi ou hapykwéri, Hesu rapykwéri. Opoko-ma ijao poty-rehe. “Amboja ramo jepe xe po ijao-rehe, akwera-ma vaꞌerã” heꞌi raꞌe ojéupe.
Upe-ma ramo haꞌe ojere. Omaꞌẽ ramo, ohexa-ma upe kunha-pe:—Ani erekyhyje teĩ xéhegwi, xe rajy, heꞌi imbopyꞌagwapy-vy íxupe. Gwajýry-pe heꞌiha-rami, heꞌi kunha-pe: —Nde erejerovia-magwi xe-rehe, erekwera-ma, heꞌi kunha-pe.Upéa nheꞌẽ heꞌi-ma ramo, pyaꞌe okwera upe kunha.
Ha upéi katu ojere jevy oho hagwã mburuvixa róga-py. Upe-py ohexa heta oĩ óga-py ijayvu vaꞌe. Gwemimby ombopu ohapirõ-vy. Hasẽmba-ma ave. Ohexa ramo:
—Tapehopa katu, heꞌi. —Nomano etéiry voi mitã kunha. Oke ae-ma oĩ-vy, heꞌi omosẽ-vy.Ha óga-py oĩ vaꞌe gwive katu onhembohory hese.
Omosẽmba rire, oike koty-py mitã kunha oĩ ha-py. Oipopyhy íxupe imopuꞌã-vy.
Upe ramo upe mitã kunha omopuꞌã jevy vaꞌekwe rerakwã opa-rupi osarambi upe yvy-rupi oho-vy.
Hesu ombohesapyso jevy mokõi hesapyso eꞌỹ vaꞌe-peUpe-gwi ohasave oho-vy Hesu. Ha mokõi hesapyso eꞌỹ vaꞌe katu ou hapykwéri:—Davi remiarirõre nhane remihaꞌarõ vaꞌe, heꞌi ohenói hatã-vy íxupe. —Ore poriahuvereko katu, ore poriahuvereko katu, heꞌi ohenói hatã-vy íxupe.
Upéi haꞌe oike koty-py. Oike rire, ogwahẽ ave ou-vy upe mokõi hesapyso eꞌỹ vaꞌe:—Pejerovia tipo xe-rehe apombohesapyso porã hagwã, heꞌi íxupe kwéry Hesu.—Haꞌe voi, heꞌi. —Orojerovia-ma nde-rehe, ore Járy, heꞌi íxupe.
Upéi omoĩ hesa ári opo:—Xe reroviaha-rami pehexa porã katu, heꞌi hesapyso eꞌỹ vaꞌe-pe. Upe ramo hesapyso porã-ma. Ha Hesu ndohejái omombeꞌu ojehegwa:—Erekwera hagwe aníke eremombeꞌu mbeꞌu teĩ avave-pe, heꞌi íxupe omanda pohýi-vy. Ha okwera vaꞌe katu ojoko ramo jepe íxupe, osẽ joty oho-vy. Omosarambi raꞌe opa-rupi. Herakwã oho joty opa-rupi. Upe yvy-rupi osarambi joty raꞌe.
Koty-gwi osẽ jave, ojereru Hesu renda-py anháy rerekoha inheꞌẽngeꞌỹ vaꞌe.
Omosẽ imondo-vy anháy-pe. Inheꞌẽngeꞌỹ vaꞌekwe onheꞌẽ-ma. Ojogweroaty vaꞌe kente ohexa ramo, opondera eterei hese:—Yma gwive koꞌánga ete peve ndajahexái voi a ramigwa, heꞌi. —Nhande kwéry yvy-rupi, Israel yvy-rupi ndajahexái voi a ramigwa, heꞌi opondera-vy hese.
Ha fariseu kwéry katu ndojohu porãi hembiapo:—Anháy ruvixa nheꞌẽ-py ae nipo raꞌe omosẽ imondo-vy anháy-pe Hesu. Anháy ae nipo ombopuꞌaka raꞌe Hesu-pe, heꞌi moꞌã hese hikwái.
Hesu oiporiahuvereko ijaty jaty vaꞌe kente kwéry-peHa upéi katu Hesu ohasa oho-vy tetã tetã-rupi gwive. Tetãꞌi tãꞌi-rupi gwive ave ohasa oho-vy. Ojeporahéi haty haty-rupi Nhandejáry nhande ruvixarã rehegwa nheꞌẽ porã omombeꞌu mbeꞌu. Opaixagwa mbaꞌasy-gwi ombogwera gwera hasy vaꞌe-pe. Ohexa ramo ijaty jaty vaꞌe kente, oiporiahuvereko íxupe kwéry:—Ovexa-rami rei oiko raꞌe hikwái, heꞌi. —Ndoikóiry ramo ovexa-rehe onhangareko vaꞌe, ndoiko porãi. Ipyrasypa, heterasypa ave. Hoꞌa ramo, ndaipóri henohẽharã. Upéixa ete ovexa hasy vaꞌe-rami, herekwa eꞌỹ vaꞌe-rami oiko ko ijaty vaꞌe kente xe moirũse vaꞌe. Upéa-gwi aiporiahuvereko-ma íxupe kwéry, heꞌi ojogweroaty vaꞌe kente kwéry-rehe.
Upe ramo omombeꞌu gwemimboꞌe kwéry-pe nheꞌẽ mombeꞌuharã rehegwa nheꞌẽ temitỹgwe kytĩharã rehegwa nheꞌẽ oiporu-vy.—Heta hiꞌa porã ramo jepe, ndahetáiry joty oikytĩ vaꞌe heraha-vy. Upéixa ete heta eterei oĩ ramo jepe nheꞌẽ porã ohenduse vaꞌe, ndahetáiry joty imombeꞌuharã íxupe kwéry. Upéa-gwi pejapo oração temitỹgwe járy-pe omondo hagwã oikytĩharã, heꞌi Nhandejáry-rehe, nheꞌẽ porã mombeꞌuharã-rehe oração ojapo uka-vy.
Ha upéi katu Hesu ohenói gwemimboꞌe kwéry omoirũ teeha doze vaꞌe-pe. Upe vaꞌe doze vaꞌe ohenói ou hagwã. Ou ramo ombopuꞌaka íxupe kwéry omosẽ hagwã anháy imondo-vy. Opaixagwa mbaꞌasy-rehe ave ombopuꞌaka íxupe kwéry ombogwera hagwã hasy vaꞌe-pe. Gwĩ doze hemimondo vaꞌe héry a-rami. Oĩ Simão haꞌe tenonde vaꞌe, tuvixave vaꞌe. Pedro ombohéry joꞌa íxupe. Tyvýry héry André. Oĩ ave mokõi Zebedeu raꞌy Tiago, tyvýry héry ave. Oĩ ave Filipe Bartolomeu ndive. Oĩ Tomé ndive. nhane mbopaga uka vaꞌety plata-py governo pegwarã. Oĩ Alfeu raꞌy Tiago. Oĩ Tadeu ave. Oĩ ave Simão. Haꞌe gwĩ ojehegwa eꞌỹ vaꞌe huvixa ramo oiko vaꞌe-pe omosẽse vaꞌe kwéry irũ vaꞌekwe. Indive oĩ Iscariotes, upe vaꞌe Hesu pyhy ukaharã voi.
Upéa doze gwemimboꞌe omondo nheꞌẽ porã omombeꞌu hagwã:—Tapeho a-rami, heꞌi. —Ani ereho teĩ judeu eꞌỹ vaꞌe oiko ha-rupi. Tetã Samaritano oiko ha-rupi ani ereike teĩ upe-py. Tapeho ae katu Israel remiarirõre judeu kwéry oiko ha-rupi. Ovexa okanhy vaꞌekwe-rami oiko hikwái. Tapeho ae katu peheka-vy íxupe kwéry.
Pemombeꞌu mbeꞌu pehokwe-vy Nhandejáry rehegwa nheꞌẽ íxupe kwéry: “Ogwahẽ-ma ngatu hiꞌóra. Pene moꞌagwĩ-ma ou-vy Nhandejáry pende ruvixarã” peje kuri judeu kwéry-pe, heꞌi.
—Pembogwera gwera katu hasy vaꞌe-pe peho-vy. Pemoingove jevy katu omano vaꞌekwe-pe. Pembogwera katu mbaꞌasy vai-gwi ijai aipa vaꞌe-pe. Pemosẽ mosẽ katu anháy-pe. Pende rexakwaa rei hagwe-rami ave, pehexakwaa rei pende rapixa pembopaga eꞌỹ reheve.
Ani ereraha teĩ plata nde kuꞌakwaha gwy-py. Hepy vaꞌe ouro ani ereraha teĩ. Ani ereraha plata. Moeda jepe ani ereraha teĩ. Nde vosa ani ereraha teĩ ave ne ndive ereho jave. Ne kamisa ani erembojoꞌa ave kuri. Nde pyryru, nde pykoka ave ani ereraha teĩ. “Ombaꞌapo vaꞌe-pe nhameꞌẽ hemikotevẽ” jaꞌe.
Atygwasu-py ereike ramo, tetãꞌi-my ereike ramo ave, eporandu ranhe hembiapo porã porã vaꞌe-rehe. “Kipy kipy tipo oĩ hembiapo porã vaꞌe” peje. Epyta indive eresẽ peve pe tetã-gwi ereiko-vy upe-py.
Ereike ramo óga-py, “Tapene mbopyꞌagwapy katu Nhandejáry” ere óga pygwa-pe.
Óga pygwa pene mogwahẽ porã ramo, peheja katu pene nheꞌẽ íxupe. Ha napene mogwahẽi ramo, ani peheja teĩ íxupe pene nheꞌẽ. Upe pene nheꞌẽ perupa jevy katu íxugwi.
Ha oĩ ramo óga pygwa pende rerohory eꞌỹ vaꞌe, oĩ ramo tetã mygwa ave pene nheꞌẽ renduse eꞌỹha vaꞌe katu, pe tetã-gwi eresẽ jave, embovava nde py hoꞌapa hagwã yvy timbore nde py-gwi. Upéixa erejapo ramo, eremomanduꞌa uka arã hembiapo vaikwe-rehe. “Nhandejáry reꞌýi eꞌỹ-rami nipo raꞌe nhande” heꞌi vaꞌerã ójehe.
Amombeꞌu-ta peẽ-my anhetegwa vaꞌe. Upe áry-py, yvypóry rembiapo apokwe-rami ojererekoha áry-py, omoingo asy vaꞌerã gwĩ hekoha vai vaꞌekwe-pe Sodoma tetã mygwa amyrĩ kwéry-pe. Gomorra tetã mygwa amyrĩ kwéry-pe ave. Ogwereko asy vaꞌerã íxupe kwéry. Ha pe tetã mygwa-pe ne nheꞌẽ renduse eꞌỹ vaꞌe-pe katu ogwereko asyve syve vaꞌerã Nhandejáry, heꞌi gwemimboꞌe kwéry-pe.
Upéi Hesu heꞌi jevy gwemimboꞌe kwéry-pe:—Pejeapysaka katu xe nheꞌẽ-rehe. Xáke pende-rehe. Oromondo-ta hekoha vai vaꞌe paꞌũ-rupi ereiko hagwã. Ovexa jagwarete paꞌũ-my oiko vaꞌe-rami peẽ peiko arã ipaꞌũ-my. Aipo ramo penhangareko porã katu pendéjehe peẽ. Juꞌigwasu onhangareko ójehe ha-rami, peiko arandu katu peẽ ave. Pykasu inharõ eꞌỹ vaꞌe reko-rami, peiko katu peẽ ave.
—Xáke pende reraha vaꞌerã pende ruvixa renda-py. Ojeporahéi haty haty-rupi pene nupã vaꞌerã. Xe-rehe ha-py pende reraha vaꞌerã mburuvixa renda-py. Mburuvixagwasu renonde-py ave pende reraha vaꞌerã. Judeu kwéry-pe, judeu eꞌỹ kwéry-pe ave, pemombeꞌu vaꞌerã Nhandejáry tuvixa mbaꞌe voiha.
Pende reraha ramo, ani pemoĩ teĩ pende pyꞌa-rehe pene nheꞌẽrã. Upe óra-py ou rei vaꞌerã nde juru-py ne nheꞌẽrã.
Erenheꞌẽ ramo, ndahaꞌéi vaꞌerã ne arandu-rupi. Nde juru-py ae Nhandejáry ombou vaꞌerã nde-vy ne nheꞌẽrã. Pende Ru yváy pygwa vaꞌe nheꞌẽ marangatu ou vaꞌerã nde juru-py ne nheꞌẽrã ne monheꞌẽ hagwã.
Ha tykeꞌýry oipyhy vaꞌerã heraha-vy gwyvýry ojuka uka hagwã. Tyvýry ojuka uka vaꞌerã gwykeꞌýry-pe. Túvy ojuka uka vaꞌerã gwaꞌýry-pe gwajýry-pe ave. Ha taꞌýry kwéry tajýry kwéry ave ogwereko asy vaꞌerã gwu-pe ojuka uka-vy. Imemby kwéry ojuka ukase vaꞌerã osy-pe. Xe-rehe ha-py enterovéa ipyꞌa vai vaꞌerã oiko-vy pende-rehe. Ha xéhegwi ova eꞌỹ vaꞌe, ogwereko asy ukaharã-pe onhemeꞌẽ eꞌỹ vaꞌe, ojerereko asy ramo jepe onhembopyatã joty vaꞌe katu, oresende vaꞌerã íxupe Nhandejáry.
Pende rereko asy hagwe-gwi, tapekanhy katu peho-vy outro henda-py. Amombeꞌu-ta peẽ-my anhetegwa vaꞌe. Xe Nhande Rykeꞌy tee vaꞌe ajekwaa aju hagwã áry-py, oĩ vyteri vaꞌerã Israel yvy pygwa tetã neꞌírã vyteri pegwahẽ upe-py.
Hemimboꞌe nonhembotuvixa mbaꞌéi voi omboꞌeháry-pe. Nonhembotuvixa mbaꞌéi ave ojáry-pe hembigwái. Iporã katu omboꞌeháry-pe ohekoarupityse ramo hemimboꞌe. Ojáry-pe ohekoarupityse ramo hembigwái, iporã ave. Onheꞌẽ vai rei kuri xe-rehe, “Anháy ruvixa Belzebu” heꞌi kuri xe-rehe. Upéixa heꞌi ramo xe-rehe, onheꞌẽ vaive vaꞌerã voi pende-rehe. Xe óga járy-rami. Peẽ óga pygwa. Xe-rehe onheꞌẽ vaiha-rami ave, pende-rehe onheꞌẽ vaive vaꞌerã, heꞌi gwemimboꞌe kwéry-pe Hesu.
Upéi heꞌi jevy gwemimboꞌe kwéry-pe:—Upéixa ramo, ani erekyhyje teĩ pende rereko asy ukaharã-gwi. Entéro nhanhomi vaꞌekwe gwive, ojehexa jevy joty vaꞌerã voi. Entéro nhamokanhy vaꞌe gwive, ojekwaa jevy joty vaꞌerã. —Nhemi ha-py peẽ-my xe remimombeꞌukwe, atýra-py pemombeꞌu mbeꞌu jevy. Pende apysa-py peẽ-my xe rembierovovo xe remimombeꞌukwe, pende róga apotaha ári, penhomboaty haty haty-rupi, perosapukái vaꞌe-rami pemombeꞌu jevy. Oĩ nhande rete jukaharã. Ha nhane nheꞌẽgwe-rehe ae katu ndaipuꞌakáiry. Aníke erekyhyje teĩ íxugwi. Ha Nhandejáry katu ipuꞌaka nhane nheꞌẽgwe-rehe. Omondose ramo, omondo arã omondose ha-py. Tata opa opa rei eꞌỹ vaꞌe haty-py nhane mondose ramo, nhande rete reheve nhane mondo vaꞌerã. Íxugwi ae katu pekyhyje. Íxugwi ae katu enhemokirirĩ.
Mokõi gwyraꞌi ovende ramo, ndahepýi. Nanhapenái joty hese. Ha Nhandejáry katu onhangareko hese. Hymba voi. Yvy-py peteĩ hoꞌa ramo, ojéhegwi rei ndoꞌáiry. Nhandejáry nheꞌẽ-py ae hoꞌa omano-vy. Heta eterei gwyraꞌi ovende ramo jepe ndahepy etéi joty. Ha nde ae katu tuvixa mbaꞌeve Nhandejáry-pe gwyra kwéry-gwi. Ne akã ragwe jepe, mbovy po oĩ oikwaa-ma. Peteĩ teĩ oipapa-ma nde-rehe opena eterei-gwi. “Tuvixa mbaꞌe” heꞌi nde-rehe Nhandejáry. Upéa-gwi aníke pekyhyje teĩ pendéjehe, heꞌi gwemimboꞌe kwéry-pe. Series,
Upéi heꞌi jevy Hesu:—Atýra-py, “Hesu reꞌýi voi xe” ere ramo katu, xe Ru yváy pygwa vaꞌe renonde-py, “Xe reꞌýi voi upe vaꞌe” haꞌe arã nde-rehe, heꞌi. —Ha atýra-py, “Hesu remimboꞌe eꞌỹ voi xe” ere ramo katu, xe Ru yváy pygwa renonde-py, “Xe reꞌýi eꞌỹ voi upe vaꞌe” haꞌe arã nde-rehe, heꞌi gwemimboꞌe kwéry-pe.
Upéi heꞌi jevy Hesu:—“Ojekwaa-ma ou-vy Hesu entéro yvypóry ijoja porã hagwã” ani ere moꞌã ndejéupe. Upe vaꞌerã-rehe ndajúi vaꞌekwe. Ha ijoja eꞌỹ hagwã onhondive xe renduse eꞌỹha xe renduseharã ave ae katu aju vaꞌekwe.
Xe aju vaꞌekwe-gwi, ndoiko jojái vaꞌerã taꞌýry gwu ndive. Ndojoeko rayhu reíry vaꞌerã imemby kunha osy ndive. Imemby rembireko ndoiko porãi vaꞌerã ome sy ndive ave. Nhande róga pygwa jepe nhande aꞌeꞌỹha voi, heꞌi Nhandejáry kwatia nheꞌẽ oiporu-vy.Upéi heꞌi jevy:
—Oĩ ramo xe rayhu vaꞌe, gwu-pe xéhegwi ohayhuve vaꞌe, osy-pe ohayhuve vaꞌe xéhegwi, ndahaꞌéi arã xe reꞌýi tee. Oĩ ramo xe rayhu vaꞌe, gwaꞌýry-pe, gwajýry-pe ohayhuve vaꞌe xéhegwi, omemby-pe ohayhuve vaꞌe xéhegwi, ndahaꞌéiry xe reꞌýi tee upe vaꞌe, heꞌi. —Gwĩ xe moirũ tee hagwã okurusugwasu ohupi heraha-vy vaꞌe-rami ijukapyrã-rami oiko vaꞌe ae, xe reꞌýi tee vaꞌerã, heꞌi. —Upéa reko-rupi ndereikói ramo, ndahaꞌéi arã xe reꞌýi tee. Gwekove-rehe hakateꞌỹ vaꞌe ndoikove moꞌãi vaꞌerã Nhandejáry ndive. Ha xe-rehe ha-py gwekove-rehe nopenái vaꞌe katu, oikove meme vaꞌerã Nhandejáry ndive, heꞌi gwemimboꞌe kwéry-pe.
Upéi heꞌi jevy Hesu:—Ne mogwahẽ porã vaꞌe, xe háma ave xe mogwahẽ porã vaꞌerã. Xe mogwahẽ porã vaꞌe, haꞌe háma ave Nhandejáry xe mbou vaꞌekwe-pe omogwahẽ porã vaꞌerã.
Ogwahẽ ou-vy ramo nde róga-py Nhandejáry nheꞌẽ-py omombeꞌu vaꞌety, emogwahẽ porã katu íxupe Nhandejáry rembigwái-gwi. Nhandejáry ombohekovia vaꞌerã upe inheꞌẽ-py omombeꞌu vaꞌety-pe. Haꞌe-rami ave ne rembiapo porãkwe repy ohekoviarõ vaꞌerã voi nde-vy yváy-py. Ogwahẽ ou-vy ramo nde róga-py hekoha porã vaꞌe, emogwahẽ porã katu íxupe hekoha porã-gwi. Nhandejáry ombohekovia vaꞌerã upe hekoha porã vaꞌe-pe. Haꞌe-rami ave ne rembiapo porãkwe repy ohekoviarõ vaꞌerã nde-vy yváy-py.
Xe remimboꞌe vaꞌe hekoꞌive vaꞌe jepe ijyꞌuhéi-ma ramo, emeꞌẽ y íxupe toyꞌu. Xe remimboꞌe-gwi, emboyꞌu joty íxupe. Amombeꞌu-ta peẽ-my anhetegwa vaꞌe. Ne rembiapo porãkwe repy ohekoviarõ vaꞌerã voi nde-vy yváy-py, heꞌi gwemimboꞌe kwéry-pe Hesu.
Upéixa Hesu omboꞌe mboꞌe upe doze gwemimboꞌe kwéry-pe. Omboꞌepa rire, osẽ oho-vy Hesu rupive hikwái. Upe-gwi ohasave oho-vy tetã tetã-rupi. Oporomboꞌe mboꞌe Hesu oho-vy. Omombeꞌu mbeꞌu oho-vy ave Nhandejáry nheꞌẽ.
Ha Batista katu onhemoĩ preso oiko-vy. Ohendu ramo Cristo Nhandejáry rembiporavo vaꞌe rerakwã, mokõi gwemimboꞌe omondo Hesu ha-py oikwaa hagwã: “Mbaꞌeixagwa po nde” omoporandu uka hagwã omondo íxupe. Ogwahẽ oho-vy ramo heꞌi:—Nde tipo upe temihaꞌarõ vaꞌe voi, heꞌi oporandu-vy íxupe. —Ndahaꞌéi tipo nde? Tapa outro ae nhahaꞌarõ vaꞌerã? heꞌi oporandu-vy Hesu-pe.
—Tapeho jevy katu, heꞌi remimboꞌe kwéry-pe. —Emombeꞌu João-pe ne remiendu endukwe, ne rembiexagwe xagwe ave emombeꞌu íxupe, heꞌi.
—Hesapyso eꞌỹ vaꞌekwe hesapyso porã-ma. Ogwata eꞌỹ vaꞌekwe ogwata porã-ma. Mbaꞌasy vai-gwi ijai aipa vaꞌekwe okwera-ma. Ijapysa eꞌỹ vaꞌekwe ijapysa porã-ma. Omano ete vaꞌekwe oikove jevy-ma. Ha iporiahu vaꞌe kwéry-pe katu omombeꞌu-ma Nhandejáry rehegwa nheꞌẽ porã.
Xe rembiapo rerakwã rendu ramo, ohexa kwaa-ma vaꞌerã xe rekoha-rehe. Oikwaa-ma vaꞌerã xe-rehe. Xe-rehe ojerovia kuꞌa kuꞌa vaꞌe, “Nhandejáry rembiporavo tee paraꞌe. Nhandejáry rembiporavo eꞌỹ paraꞌe” heꞌi rei vaꞌe xe-rehe, ndovyꞌa moꞌãi vaꞌerã. Ha xe-rehe ojerovia tee vaꞌe, xe rerovia kuꞌa kuꞌa eꞌỹ vaꞌe katu xe rerovyꞌa tee vaꞌerã, heꞌi João-rehe.
Osẽ-ma ramo oho jevy-vy remimboꞌe, omombeꞌu Hesu ojogweroaty aty vaꞌe kente-pe rehegwa nheꞌẽ omombeꞌu:—Peho kuri tekwaty eꞌỹ-my. Maꞌerã tipo peho arakaꞌe? Upe-py heta oĩ kapiyvanheꞌẽ yvytu ogwerova rova vaꞌe. Upéa-rehe ndapehói raꞌe.
Pe Nhandejáry kwatia nheꞌẽ omotenonde íxupe vaꞌekwe-pe pehexa arakaꞌe. Koꞌa-rami ae oĩ Nhandejáry kwatia nheꞌẽ:heꞌi vaꞌekwe Batista rekoharã-rehe, upe xe nheꞌẽ ohendu uka vaꞌerã-rehe.
—Amombeꞌu-ta peẽ-my anhetegwa vaꞌe. Yma gwive ãy peve ndaipóri vaꞌekwe Batista-gwi tuvixave vaꞌe. Ha ãy katu, Nhandejáry nhande ruvixa-pe omoirũ tee vaꞌe gwive, tuvixave vaꞌe Batista-gwi. Onhomboete eꞌỹ ete vaꞌe jepe, Nhandejáry nhande ruvixa-pe omoirũ tee joty ramo, tuvixave vaꞌe Batista-gwi. Are-ma vaꞌekwe omombeꞌu vaꞌekwe koꞌánga ete peve. Heta kente onhemokyreꞌỹ eterei omoirũ hagwã Nhandejáry-pe gwuvixarã. Ojapura-ma vaꞌe-rami ikyreꞌỹ. Oikese ha-py pyaꞌe aꞌe oike ha-rami itarova-ma vaꞌe-rami, omoirũse ngaꞌu Nhandejáry-pe gwuvixarã. Entéro yma gware Nhandejáry nheꞌẽ-py omombeꞌu vaꞌety gwive omotenonde vaꞌekwe ãy oiko vaꞌerã. Nhandejáry nhande ruvixarã oiko vaꞌerã omotenonde vaꞌekwe Nhandejáry kwatia nheꞌẽ-py omombeꞌu-vy. Batista peve omotenonde vaꞌekwe omombeꞌu-vy: “Onhemoingove jevy vaꞌerã Elias amyrĩ” heꞌi vaꞌekwe yma gware, Nhandejáry kwatia nheꞌẽ mombeꞌu-vy. Series, Pehenduse ramo peẽ-my haꞌe vaꞌe, pejeapysaka katu. Upe Elias amyrĩ upe ou vaꞌerã heꞌi vaꞌekwe yma gware, heꞌi Batista-rehe, ojekwaa ramo vaꞌe-rehe. Elias rekovia ojekwaa-ma João. Ãy nomotenondevéi imombeꞌu-vy. Yma heꞌi hagwe-rami, ãy oiko-ma.
Ne aranduse ramo ejeapysaka porã katu xe nheꞌẽ-rehe.
—Xe amombeꞌu-ta peẽ-my mbaꞌeixa po oiko koꞌãygwa. Mitã-rami voi koꞌãygwa. Mbaꞌe jogwa haty-py onhembosarái mitã. Osapukái oirũrãgwe-pe: “Ore remimby orombopu kuri ha peẽ ndapejerokyséi raꞌe. Orohapirõ raꞌanga kuri ha peẽ ndapejaheꞌoséiry raꞌe” heꞌi oirũrãgwe-pe nonhembosaraiséi-gwi indive kwéry. Upe mitã oirũ remimbota ndojaposéiry. Upe mitãgwe reko-rami ãygwa ndogwerovyꞌái gwapixa reko.
Ojekwaa vaꞌekwe ou-vy Batista. Nhandejáry oipotaha-rami ohasa okaru eꞌỹ reheve. Uva rykwere ndoꞌúi vaꞌekwe. Ha hexaháry ae katu, “Anháy rerekoha” heꞌi moꞌã Batista-rehe vaꞌekwe.
Ãy xe Nhande Rykeꞌy tee vaꞌe ajekwaa-ma aju-vy. Akaru-vy aju. Uva rykwereꞌu-vy aju. Ha xe rexaháry ae katu: “Okaru eterei upe vaꞌe” heꞌi xe-rehe. “Hoꞌu eterei uva rykwere upe vaꞌe. Oporombopaga uka vaꞌety ndive oiko vaꞌe upéa. Gwĩ ojejavy vaꞌe ndive ave oiko vaꞌe upéa” heꞌi voi xe-rehe hikwái. Ha rembiapo porã rexa kwaa-vy hese, xe rembiapo porã rexa kwaa-vy xe-rehe ave katu, “Hiꞌarandu tee nipo raꞌe” peje vaꞌerã ore-rehe, heꞌi João-rehe ijaty jaty vaꞌe kente kwéry-pe.
Ha upéi katu Hesu ndojohu porãi upe tetã mygwa inheꞌẽ rendu eꞌỹ vaꞌe-pe. Upe-py heta heroviapyrã-rupi hembiapo porã porã ramo jepe, ndogwerovái joty gwekoha. Nomboasýi gwembiapo vaikwe.
Upe ramo heꞌi:—Apomboasy eterei peẽ-my Corazim tetã mygwa kwéry. Apomboasy eterei peẽ-my Betsaida tetã mygwa kwéry. Heroviapyrã-rupi xe rembiapo porã porã kuri pene retã paꞌũ-rupi apombojerovia ukase-vy moꞌã xéjehe. Koꞌã ramigwa voi ajapo ramo raꞌe Tiro tetã-my Sidom tetã-my ave, pyaꞌe voi omboasy arã arakaꞌe gwembiapo vaikwe raꞌe. Pyaꞌe voi ogwerova arã arakaꞌe gwekoha. Gwekoha-rupi ivyꞌareꞌỹ vaꞌe ao nhane mopirehatĩ vaꞌe ao omonde arã arakaꞌe. Tanimbu oipixy arã ójehe arakaꞌe ojekwaa hagwã hese gwembiapokwe omboasyha. —Upe áry-py yvypóry gwive hembiapo apokwe-rami ojerereko hagwã áry-py, ogwereko asy vaꞌerã Tiro tetã mygwa-pe, Sidom tetã mygwa ndive. Ha peẽ ae pende rereko asy asyve vaꞌerã katu.
Ha peẽ Cafarnaum tetã mygwa katu, “Jajeupi vaꞌerã yvate yváy-py jaiko hagwã” peje moꞌã pendéjehe penhembotuvixa ukase-vy. Ahániry, napene mbojeupi moꞌãi vaꞌerã Nhandejáry. Pegwejy ae vaꞌerã yvy gwy-py peho-vy, tata opa opa rei eꞌỹ haty-py. Heroviapyrã-rupi xe rembiapo porã porã kuri pene retã paꞌũ-rupi apombojerovia ukase-vy moꞌã xéjehe. Upéixa ndajapói arakaꞌe Sodoma tetã-my, upe hekoha vai eterei oiko vaꞌe haty-py. Ha upéixa xe ajapo ramo ae katu arakaꞌe upe-py, omboasy arã voi arakaꞌe gwembiapo vaikwe, ogwerova arã arakaꞌe gwekoha. Nonhehundíry arã arakaꞌe. Koꞌánga ete peve opyta arã raꞌe pe tetã. Upe áry-py yvypóry gwive hembiapo apokwe-rami ojerereko hagwã áry-py, omoingo asy vaꞌerã Nhandejáry Sodoma tetã mygwa-pe. Ha peẽ Cafarnaum tetã mygwa ae katu, pene moingo asyve syve vaꞌerã voi, heꞌi Hesu upe tatã mygwa-pe omboasy-vy.
Upe ramo heꞌi Nhandejáry-pe Hesu:—Xe Ru, heꞌi —Nde yváy pygwa Járy, yvy pygwa Járy ave. Oĩ oakã-gwi rei hiꞌarandu vaꞌe. Nahiꞌarandu porãi. “Ore ae oroikwaa vaꞌe” heꞌi vaꞌe moꞌã ójehe, upe vaꞌe-pe ndereikwaa ukái inharandu porãrã. Ha gwĩ mitã vérami neꞌírã inharandu vaꞌe, “Ore oroikwaa vaꞌe” heꞌi eꞌỹ vaꞌe ójehe katu, upéa vaꞌe-pe ereikwaa uka inharandu porãrã. Upéa ne remimbota porã voi, xe Ru. Ereipota voi upe vaꞌe. Upéa-rehe atima porã nde-vy, heꞌi Nhandejáry-pe Hesu. Series,
Upéi heꞌi:—Opambaꞌe-rehe xe mbopuꞌaka vaꞌekwe xe Ru. Xe pogwy-py opambaꞌe omoĩ, heꞌi. —Xe kwaa porãha voi ndoikói. Xe Ru, haꞌe anho mante xe kwaapa. Xe Ru kwaa porãha ndoikói. Xe ae Taꞌýry xe anho mante aikwaapa vaꞌe íxupe. Ha outro kwéry-pe xe aikwaa ukase ramo katu, oikwaapa ave arã xe Ru-pe, heꞌi.
—Peju katu xe ha-py. Peẽ pene kaneꞌõ vaꞌe, ipohýi vaꞌe ogwerahaha-rami oiko vaꞌe-rami peiko vaꞌe, peju katu xe ha-py. Apomotongea vaꞌerã, apomombytuꞌu vaꞌerã. Xe ko xe reko kirirĩ vaꞌe. Xe reko amomirĩ vaꞌe voi xe. Upéa-gwi xe nheꞌẽ pehendu katu, xe nheꞌẽ-rupi peiko katu. Xe remimboꞌe ramo peiko ramo, pende pyꞌagwapy vaꞌerã, heꞌi. —Ndahasýiry niko xe remimombeꞌu pejapo hagwã. Pejapo ramo xe nheꞌẽ, omanda pohýi vaꞌe pogwy-py ndapeikovéi-ma vaꞌerã. Upéa-gwi pende pyꞌagwapy porã vaꞌerã peiko-vy, heꞌi Hesu upe pygwa-pe onhemombeꞌu-vy.
Ha upéi katu nhande pytuꞌuha áry-py oho ogwata Hesu. Trigoty mbyte-rupi oho ogwata. Ha hemimboꞌe kwéry katu ivareꞌa-ma oho-vy. Upéa-gwi oipoꞌo-ma oho-vy trigo rope hoꞌu hagwã.
Upéa ohexa ramo fariseu kwéry, heꞌi:—Emaꞌẽ hese, heꞌi íxupe. —Maꞌerã po ne remimboꞌe oipoꞌo trigo rope pytuꞌuha áry-py? Yma gware reko-rupi ndoikóiry. Pytuꞌuha áry-py oipoꞌo ramo, ndatekoháiry ogwereko, heꞌi íxupe fariseu kwéry.
Upe-ma ramo Hesu heꞌi:—Pemonheꞌẽ nheꞌẽ rei peiko-vy ndapeikwaáiry Davi amyrĩ rehegwa nheꞌẽ kwatia-rehe omoĩ vaꞌekwe, heꞌi. —Nahembiꞌúi-gwi, ivareꞌapa vaꞌekwe Davi oirũ kwéry ndive. Upéa-gwi oike koty-py vaꞌekwe, Nhandejáry-pe nhamboete haty-py oike vaꞌekwe. Oĩ upe-py upe mbojape Nhandejáry rovagwy-py paꞌi remimoĩgwe. Nhandejáry nheꞌẽ-py ndajaꞌúi voi upe mbojape. Ha paꞌi kwéry anho mante hoꞌu arã. Ha Davi katu paꞌi eꞌỹ ramo jepe, hoꞌu joty upe mbojape. Omongaru joty ave oirũ kwéry-pe. Ivareꞌa-gwi, Nhandejáry, “Pejejavy ko” ndeꞌíry íxupe. Ojohu porã hembiapokwe, ogwerovyꞌa ave.
Pemonheꞌẽ nheꞌẽ rei peiko-vy ndapeikwaái Moisés amyrĩ remimombeꞌukwe nhane rekorã. Ndatekoha-ramiry jaiko nhambaꞌapo ramo pytuꞌuha áry-py. Ha paꞌi kwéry katu ombaꞌapo joty pytuꞌuha áry-py. Nhandejáry róga kakwaa-py ombaꞌapo. Upe áry-py ombaꞌapo ramo jepe, Nhandejáry, “Pejejavy ko” ndeꞌíry joty íxupe. Pytuꞌuha áry-py ombaꞌapo ramo Nhandejáry róga-py, ojohu porã joty huvixa kwéry hembiapo.
—Ha xe katu xe mbaraeteve Nhandejáry róga ruvixa kwéry-gwi. Xe Nhande Rykeꞌy tee vaꞌe. Upéa-gwi xe ko pytuꞌuha áry járy ave. Upéixa-gwi iporã joty xe ambaꞌapo pytuꞌuha áry-py. Heꞌi Nhandejáry kwatia nheꞌẽ:“Ha peẽ katu ndapejoporiahuvereko kwaáiry peiko-vy. Aipo ramo, pene kyreꞌỹ ramo jepe pejapo hagwã Moisés amyrĩ remimombeꞌukwe gwive, pejapo rei joty. Xe aipota ae katu pende pyꞌa porã onhondive”heꞌi Nhandejáry nheꞌẽ. Upéa kwatia nheꞌẽ pemonheꞌẽ rei peiko-vy, ndapeikwaáiry. Ne arandu ramo raꞌe, ipyꞌa potĩ vaꞌe-rehe, “Ipyꞌa kyꞌa” ndeꞌíry arã raꞌe, heꞌi fariseu kwéry-pe Hesu. Series,
Upe-gwi Hesu ohasave oho-vy ojeporahéi haty-py oike oho-vy.
Upe-py oĩ ipo ypi vaꞌe. Ha fariseu kwéry, “Hembiapo vai vaꞌe upe vaꞌe” heꞌise Hesu-rehe. Upéa-gwi oporandu íxupe hikwái:—Tekoha-rami pa jaiko raꞌe nhambogwera ramo pytuꞌuha áry-py? heꞌi ombojase rei hese-vy.
Ha Hesu heꞌi:—Pytuꞌuha áry-py pene rymba ovexa hoꞌa ramo yvy kwa-py, ndapeheja reíry vaꞌerã, heꞌi íxupe kwéry. —Pehupi jevy vaꞌerã ae heraha-vy, heꞌi. —Ovale voi nhane rymba ovexa. Ha tekove hasy vaꞌe katu ovaleve voi ovexa-gwi. Ovaleve voi. Upéa-gwi pytuꞌuha áry-py nhaipytygwõ ramo nhande rapixa, tekoha-rupi joty jaiko, heꞌi fariseu kwéry-pe.
Upéa heꞌi rire:—Eipyso katu nde po, heꞌi ipo ypi vaꞌe-pe.Oipyso-ma, okwera porã-ma. Ijoja-ma ipo mokõive.
Ha fariseu kwéry ndojohu porãi hembiapo porã vaꞌe. Osẽ oho-vy haꞌe kwéry nhemi ha-py:—Mbaꞌéixa tamo raꞌe jajuka Hesu-pe? heꞌi. —Nhahaꞌarõ jajuka hagwã íxupe, heꞌi onhonheꞌẽrendu-vy hikwái.
Nhandejáry rembiporavo tee vaꞌeUpéa oikwaa ramo Hesu, otekwarai-ma oho-vy outro henda-py. Otekwarai oho jave, heta vaꞌe ave oho hapykwéri. Heta vaꞌe-pe ombogwera gwera oho-vy.
Ombogwera-ma ramo, “Aníke xe mombeꞌu teĩ” heꞌi okwera vaꞌe-pe.
Upéixa ojapo ãy oiko hagwã Nhandejáry nheꞌẽ-py omombeꞌu vaꞌety amyrĩ heꞌi hagwe-rami.
A-rami voi omoĩ vaꞌekwe kwatia-rehe:“Upe vaꞌe xe rembigwái, xe rembiporavo vaꞌe. Haꞌe xe rembihayhu. Xe rembierovyꞌa vaꞌe upéa. Xe Nheꞌẽ Marangatu amoĩ-ta hese. Omombeꞌu vaꞌerã entéro yvypóry-pe gwive. Nhandejáry pende pyꞌa omopotĩharã, heꞌi vaꞌerã xe-rehe.
Ipoxy vaꞌe onhonheꞌẽ mbojevy jevyha vaꞌe-rami ndoikói vaꞌerã. Osapukái vaꞌe-rami ndoikói vaꞌerã. Okirirĩ vaꞌe-rami ae oiko vaꞌerã. Atýra-py nohendúi vaꞌerã íxupe onheꞌẽ hatã-vy.
Heko kirirĩ vaꞌerã. Takwáry, Xýky, heꞌi heseve vaꞌe nomopẽi vaꞌerã. Upéixa opena vaꞌerã iporiahu vaꞌe-rehe. Tataendy ogwe-tama ramo, imbogwe eꞌỹharã. Upéixa ete onhemboete eꞌỹ vaꞌe-pe ogwereko porã vaꞌerã. Upéixa hembiapo porã porã vaꞌerã. Ndovái vaꞌerã Nhandejáry rape-gwi. Opa-rupi ojekwaa vaꞌerã anhetegwa.
Hese ojerovia-ma vaꞌerã yvypóry kente kwéry: Nhahaꞌarõ katu íxupe jaiko-vy. Ou vaꞌerã, heꞌi vaꞌerã hese”heꞌi vaꞌekwe Nhandejáry kwatia nheꞌẽ gwaꞌýry rehegwa omombeꞌu-vy.
Upe ramo ojereru íxupe, Hesu-pe peteĩ anháy rerekoha. Hesapyso eꞌỹ vaꞌe, inheꞌẽngeꞌỹ vaꞌe ave. Ombogwera-ma ramo íxupe, inheꞌẽngeꞌỹ vaꞌekwe onheꞌẽ porã-ma, ha hesapyso eꞌỹ vaꞌekwe hesapyso porã-ma.
Hembiapo porã rexa-vy,—Mbaꞌéixa po oporombogwera, heꞌi ojóupe opondera-vy hese. —Upéa ko ndahaꞌéi paraꞌe Davi amyrĩ remiarirõre, nhane remihaꞌarõ? heꞌi hese ijaty jaty vaꞌe kwéry.
Ha fariseu kwéry katu upéa ohendu ramo: “Ojéhegwi rei ndaipuꞌakái omosẽ hagwã anháy” heꞌi. “Anháy ruvixa Belzebu nheꞌẽ-rupi ae omosẽ imondo-vy” heꞌi moꞌã ojéupe hikwái.
Ha haꞌe ipyꞌapóry oikwaa ramo, heꞌi fariseu kwéry-pe:—Tape vai-rupi oho mburuvixagwasu reꞌýi onhondive onhorairõ-vy. Naimbaraetevéi-ma. Tetã mygwa ndaijaꞌéi ramo ojóehe, hóga pygwa ave ndaijaꞌéi ramo ojóehe, tape vai-rupi oho. Hasy vaꞌe-rami ndaipuꞌakavéi-ma ójehe. Ikangyve ngyve oho-vy, heꞌi arandu rehegwa nheꞌẽ omombeꞌu-vy.
—Aipo ramo, gwĩ Satanás reꞌýi kwéry ave ndaijojái ramo, ndoikovéi arã raꞌe. Ndaijojái arã onhondive raꞌe. Aipo ramo, ndaipuꞌakái arã joty ójehe raꞌe.
—“Belzebu nheꞌẽ-rupi omosẽ anháy” peje kuri xe-rehe. Aipo ramo, kivaꞌe nheꞌẽ-rupi pende reꞌýi kwéry omosẽ anháy? Anháy ruvixa nheꞌẽ-rupi paraꞌe, Nhandejáry nheꞌẽ-rupi paraꞌe. Ha Nhandejáry nheꞌẽ-rupi omosẽ ramo katu, maꞌerã po, “Anháy ruvixa nheꞌẽ-rupi hembiapo Hesu” peje kuri joty xe-rehe. “Ijapu” heꞌi vaꞌerã pende-rehe pende reꞌýi kwéry.
—Amombeꞌu jevy-ta peẽ-my xe puꞌakaveha Satanás-rehe. Ndikatúi avave oike imbaraete vaꞌe róga-py omonda hagwã imbaꞌe kwéry-rehe. Onhapytĩ ranhe ramo ae íxupe, ogwerahapa arã hóga-py oĩ vaꞌe, heꞌi Hesu anháy rerekoha ombogwera-vy pono ipuꞌakave hese Satanás.
Upéi heꞌi jevy:—Xe ndive ombaꞌapo eꞌỹ vaꞌe, ojoko xe rembiapo. Xe renda-py ogwenogwaꞌẽ eꞌỹ vaꞌe, xe renda-gwi omondo mombyry omosarambi-vy, heꞌi ójehe ndaijaꞌéi-gwi Satanás.
Upéi heꞌi jevy:—Aipo ramo, anhete ko xe haꞌe-ta peẽ-my: Ne rembiapo vai ramo, erenheꞌẽ vai ramo Nhandejáry-rehe, omboyke-ta ndéhegwi Nhandejáry entéro ne rembiapo vaikwe gwive. Erenheꞌẽ vai ramo ave xe Nhande Rykeꞌy tee vaꞌe-rehe, omboyke-ta ndéhegwi ne rembiapo vaikwe. Ha erenheꞌẽ vai ramo katu Nheꞌẽ Marangatu tee vaꞌe-rehe, nande poriahuvereko moꞌãiry Nhandejáry. Nde pyꞌa kyꞌa eterei-ma. Ãy nande pyꞌa potĩ moꞌãvéi-ma vaꞌerã. Ha upe áry-py xe aju jevyha áry-py nande pyꞌa potĩvéi-ma vaꞌerã opa eꞌỹ-rehe, heꞌi fariseu kwéry-pe, “Anháy nheꞌẽ-rupi hembiapo raꞌe Hesu” heꞌi-gwi Hesu-rehe. Series,
Upéi omombeꞌu íxupe kwéry arandu rehegwa nheꞌẽ yva máta rehegwa-rami:—Yva máta jaikwaa hiꞌa-rehe. Yvyra porã hiꞌa porã meme. Ha yvyra vai ndahiꞌa porãi. Hiꞌa vai meme voi. Hiꞌa-rehe jaikwaa yvyra, heꞌi fariseu rekoha-rehe.
Upéi heꞌi jevy Hesu:—Peẽ mbói ipoxy vaꞌe rekoha-rami peiko. Pende reko vai-gwi, ndikatúi penheꞌẽ porã. Nhande pyꞌapóry-rehe nhande nhanheꞌẽ. Entéro nhande pyꞌa-py jareko vaꞌe-rehe, nhanheꞌẽ ave nhande. Ipyꞌa-py hekoha porã vaꞌe reminhongatu iporã. Upe-gwi ogwenohẽ nohẽ ipyꞌapóry iporã vaꞌe. Ha hekoha vai vaꞌe reminhongatu ipyꞌa-py katu, ivai vai. Upe-gwi ogwenohẽ nohẽ ojéhegwi ivai vaꞌe. Ipyꞌapóry ivai vaꞌe ogwenohẽ.
Amombeꞌu-ta peẽ-my anhetegwa vaꞌe. Upe áry-py yvypóry gwive hembiapo apokwe-rami ojerereko hagwã áry-py, ogwereko asy vaꞌerã onheꞌẽ rei rei vaꞌe-pe. Peteĩ teĩ pene remimombeꞌukwe rei-rehe pene monheꞌẽ uka vaꞌerã Nhandejáry pende rereko asy-vy. Erenheꞌẽ porã ramo, “Ipyꞌa potĩ-ma” heꞌi vaꞌerã nde-rehe. Ha erenheꞌẽ rei ramo katu, “Ipyꞌa kyꞌa-ma” heꞌi vaꞌerã nde-rehe, heꞌi gwĩ fariseu kwéry-pe hekoha mombeꞌu-vy.
Upe ramo oporandu Hesu-pe gwĩ fariseu kwéry, judeu rekomboꞌehaty kwéry ndive:—Oroipota ne rembiapo porã, poromboꞌeháry, heꞌi íxupe. —Ore rembiexarã-rupi ejapo jahexa eꞌỹ vaꞌe, heꞌi íxupe.
Upéi Hesu heꞌi íxupe kwéry:—Peẽ katu ãy peiko vaꞌe pende reko vai-ma. Ome tee-pe oheja vaꞌe-rami peẽ peiko. Gwembireko tee-gwi opoi vaꞌe-rami ave peẽ peiko. Pejehesa rerova rova vaꞌe Nhandejáry-gwi. Upéa-gwi pejerure jahexa eꞌỹ vaꞌerã-rehe, heꞌi. —Ha ndahexa uka moꞌãi peẽ-my upeixagwa, heꞌi. —Ha amyrĩ rehegwa nheꞌẽ ojehu íxupe vaꞌekwe katu amombeꞌu-ta peẽ-my. Hexapyrã-rupi íxupe ojehu vaꞌekwe-rami ave, ojehu vaꞌerã xe-vy. Upe vaꞌerã anho mante ahexa uka-ta peẽ-my, heꞌi. —Amombeꞌuve-ta peẽ-my amyrĩ rehegwa nheꞌẽ. Yma vaꞌekwe piragwasu omokõ-ma íxupe, Jonas-pe. Ha upe rire katu piragwasu rye py-py ohasa mbohapy áry mbohapy pyhare ave. Upéi osẽ jevy. Upéixa ete xe Nhande Rykeꞌy tee vaꞌe anhemoĩ vaꞌerã itagwasu kwa-py mbohapy áry mbohapy pyhare ave ko itagwasu rye py-py.
Ha yma gware amyrĩ oho vaꞌekwe Nhandejáry nheꞌẽ omombeꞌu-vy. Nínive tetã mygware-pe omombeꞌu mbeꞌu vaꞌekwe. Upe nheꞌẽ ohendu ramo vaꞌekwe omboasy-ma gwembiapokwe, ogwerova-ma gwekoha vaꞌekwe. Ha koꞌa-rupi oime tuvixa mbaꞌeve vaꞌe amyrĩ-gwi, heꞌi ójehe Hesu íxupe kwéry. —Ha xe nheꞌẽ rendu-vy jepe, ndaperovái joty pende rekoha raꞌe. Upéa-gwi upe áry-py, yvypóry hembiapokwe pokwe-rami ojerereko hagwã áry-py, Nínive tetã mygware opuꞌã jevy vaꞌerã Nhandejáry rovagwy-py pene mombeꞌu-vy, heꞌi. —Ojohu vai vaꞌerã pene rembiapokwe.
Yma vaꞌekwe peteĩ mburuvixagwasu kunha vaꞌe arapopy-koty oiko vaꞌekwe, oho mombyry vaꞌekwe mburuvixagwasu Salomão renda-py. Onhemoꞌarandu uka-vy oho. Yvy apy gwive mombyry ete oho vaꞌekwe ohendu hagwã Salomão nheꞌẽ. Ha koꞌa-rupi oime hiꞌaranduve vaꞌe Salomão-gwi, heꞌi ójehe Hesu. —Upéa-gwi upe áry-py opuꞌã jevy vaꞌerã upe mburuvixa kunha Nhandejáry rovagwy-py pene mombeꞌu-vy. Pene rembiapokwe ndojohu porãi vaꞌerã, heꞌi judeu ruvixa kwéry-pe Hesu.
Upéi heꞌi jevy upe pygwa-pe:—Mbaꞌeixagwa pa pende rekoha amombeꞌu-ta peẽ-my. Anháy rerekoha-rami pende rekoha. Oĩ anháy heko kyꞌa vaꞌe nhande-rehe ojepotase vaꞌe. Ha ojepota rire osẽ-ma ramo katu oiko rei anháy tekwaty eꞌỹ eꞌỹha-rupi, y eꞌỹha-rupi ohasa oho-vy. Otongease moꞌã ha ndojohúiry opytuꞌu hagwã. Upe ramo heꞌi ojéupe anháy: “Aha jevy-ta xe taperekwe-py, aiko hagwe-py jevy” heꞌi. Ojevy oho-vy otaperekwe-py. Otaperekwe-py ogwahẽ ramo upe-py otopa nandi oĩ. Ikoty oitypei raꞌe. Omoĩ porãmba raꞌe.
Upe-ma ramo oho ogweru outro anháy hekoha vaive vaꞌe íxugwi. Seteve ogweru. Hiꞌoitoha ojogweru, oike koty-py oiko hagwã. Upéixa oiko vaive anháy rerekoha. Osẽ rire íxugwi peteĩ anháy, hejahare oike jevy ipyꞌa-py. Sete hekoha vaive vaꞌerã reraha-vy oike. Xe nheꞌẽ rendu eꞌỹ-gwi, upéixa ete peiko vaꞌerã. Peẽ, ãy peiko vaꞌe, upe anháy rerekoha-rami peiko vaꞌerã, heꞌi fariseu kwéry-pe.
Upéa heꞌi joty ramo Hesu atýra-rupi, ogwahẽ ou-vy isy tyvýry kwéry ndive. Opyta oĩ-vy oka-py. Onhomongetase hendive.
—Nde sy ko nde ryvy kwéry ndive opyta oĩ-vy oka-py. Ne ndive onhomongetase, heꞌi íxupe omombeꞌu-vy.
Ha Hesu heꞌi:—Amombeꞌu-ta peẽ-my kivaꞌe pa xe sy, kivaꞌe pa xe ryvy, heꞌi. —Pehexa katu, heꞌi oikwaveꞌẽ veꞌẽ-vy ojyva-py gwemimboꞌe rexa uka-vy. —Ko vaꞌe kwéry xe sy voi, ko vaꞌe kwéry xe ryvy voi, heꞌi gwemimboꞌe kwéry mombeꞌu-vy. —Upe xe Ru yváy pygwa nheꞌẽ ojapo vaꞌe gwive, xe ryvy-py ahenói íxupe kwéry, heꞌi. —Upéa xe reindy, haꞌe voi hese. Upéa xe sy, haꞌe voi ave hese, heꞌi gwemimboꞌe kwéry-rehe mombeꞌu-vy.
Ha upe áry-py Hesu osẽ óga-gwi oho-vy. Oho yugwarusu rembe-py ogwapy omboꞌe hagwã.
Ha heta eterei ijatypa typa henda-py. Upéa-gwi onhemboyru kanoagwasu-py íxugwi kwéry. Kanóa py-py ogwapy-ma. Ha haꞌe kwéry ijaty vaꞌe kente opyta rei yvy-py. Onhemboꞌy oĩ-vy y rembe-py hikwái. Upéixa ramo, heta omombeꞌu mbeꞌu íxupe kwéry arandu rehegwa nheꞌẽ. Temitỹgwe rehegwa nheꞌẽ-rami oiporu omombeꞌu hagwã arandu rehegwa nheꞌẽ íxupe kwéry:—Oho onhemitỹ onhemitỹ vaꞌe. Omombo onhotỹ-vy.
Onhemitỹ jave oĩ temitỹ raꞌỹi tape-rupi hoꞌa vaꞌe. Ha upéi ou gwyra hoꞌupa.
Oĩ temitỹ raꞌỹi ave yvy pererĩ-rupi hoꞌa vaꞌe. Upe-py oĩ mixĩmi yvy. Pyaꞌe rei henhói-ma yvy ndahetáiry-gwi. Kwarahy ojeupi rire, onhandu kwarahy aku hemitỹgwe. “Xĩ” heꞌi hogwe. Ha kwarahy ohapypa voi. Hovirupa ave ndahapói-gwi.
Oĩ nhuatĩndy-rupi hoꞌa vaꞌe ave. Ha nhuatĩ katu okakwaave íxugwi. Ojahoꞌipa temitỹgwe-pe.
Oĩ yvy porã-my hoꞌa vaꞌe ave. Henhói hemitỹ hope-ma. Peteĩ hope katu cem voi haꞌỹi vaꞌe, outro mixĩve vaꞌe katu sessenta haꞌỹi vaꞌe voi, outro mixĩve vaꞌe katu trinta haꞌỹi vaꞌe voi.
Ne aranduse vaꞌe, ejeapysaka katu ko xe nheꞌẽ-rehe, heꞌi oporomboꞌe-vy Hesu temitỹgwe rehegwa nheꞌẽ oiporu-vy.
Upéi hemimboꞌe kwéry ogwahẽve ou-vy Hesu ypy-py:—Maꞌerã po eremombeꞌu kuri íxupe arandu rehegwa nheꞌẽ temitỹgwe rehegwa nheꞌẽ-rami? heꞌi oporandu-vy íxupe.
—Peẽ-myte oikwaa uka-ma kuri Nhandejáry mbaꞌéixa pa oiko-ta pende ruvixarã. Mbaꞌéixa po pemoirũ-ta íxupe pende ruvixarã oikwaa uka-ma ave. Ha ambue kwéry-pe katu ndoikwaa ukái.
Oĩ hiꞌarandu vaꞌe. Omoꞌaranduve vaꞌerã íxupe hiꞌarandu porã porã hagwã. Ha inharandu eꞌỹ vaꞌe katu, hiꞌarandurãgwe oipeꞌapa vaꞌerã íxugwi. Opa vaꞌerã íxupe.
Upéa-rehe amombeꞌu íxupe arandu rehegwa nheꞌẽ temitỹ rehegwa nheꞌẽ-rami, heꞌi. —Omaꞌẽ maꞌẽ hikwái, ndohexáiry voi mbaꞌeve. Ohendu hendu hikwái, nohendu porãiry. Ijapysa eꞌỹ vaꞌe-rami mbaꞌeve ndoikwaái. Okanhymba ete jevy íxugwi.
Yma gware Nhandejáry nheꞌẽ-py omombeꞌu vaꞌety omombeꞌu vaꞌekwe aỹgwa rekorã. Heꞌi hagwe-rami ãy oiko-ma:Upéixa heꞌi Nhandejáry kwatia nheꞌẽ.
Ha peẽ katu pevyꞌa ete vaꞌerã. Ãy katu peẽ hesapyso vaꞌe-rami peiko-ma. Ijapysa vaꞌe-rami ãy peẽ peiko-ma ave. Amombeꞌu-ta peẽ-my anhetegwa vaꞌe, heꞌi. —Heta yma gware Nhandejáry nheꞌẽ-py omombeꞌu vaꞌety amyrĩ ohexase eterei moꞌã vaꞌekwe pene rembiexa ramo vaꞌe ha ndohexái. Heta vaꞌekwe heko marangatu vaꞌekwe amyrĩ ohexase moꞌã vaꞌekwe ave ha ndohexa jepéiry. Ãy pene remiendu ramo vaꞌe ohenduse moꞌã vaꞌekwe ha nohendúiry. Peẽ pehendu-gwi pevyꞌa ete voi peiko-vy, heꞌi gwemimboꞌe kwéry-pe Hesu.
Upéi heꞌi jevy gwemimboꞌe kwéry-pe:—Ãy pejeapysaka katu xe nheꞌẽ-rehe. Mbavaꞌe-rehe po heꞌise temitỹgwe rehegwa nheꞌẽ aikwaa uka-ta peẽ-my, heꞌi.
—Upe tape-rupi onhenhotỹ vaꞌekwe heꞌise: Oĩ Nhandejáry nhande ruvixarã rehegwa nheꞌẽ ohendu vaꞌe ha heꞌise vaꞌe ndoikwaáiry. Ohendu-ma ramo, ou anháy ruvixa hekoha vai ete vaꞌe. Oipeꞌapa-ma íxugwi ipyꞌa-gwi inharandu porãrãgwe. Oike-tama vaꞌe oipeꞌa jevy íxugwi.
Ha yvy pererĩ-rupi onhenhotỹ vaꞌekwe katu heꞌise: Oĩ ohendu vaꞌe nheꞌẽ porã. Ohendu-ma ramo, ovyꞌa ogwerovia-vy. Ha ndahapóiry vyteri. Upéa heꞌise: Sapyꞌa ete ogwerovia. Ndogwerovia teéiry voi. Ha upe rire katu nheꞌẽ porã rendu-gwi, omoingo asy íxupe. Ojerereko asy-gwi, ndogweroviasevéiry. Pyaꞌe aꞌe oheja nheꞌẽ porã. Ha nhuatĩndy-rupi onhenhotỹ vaꞌekwe katu heꞌise: Oĩ nheꞌẽ porã rendu vaꞌe. Ha hemikotevẽrã-rehe opena pena eterei oiko-vy. Oipotave tave rei ojéupe gwarã. Upéa-gwi ohendu rei joty nheꞌẽ porã. Hembiapo porãse ramo jepe, gwembiapo porãrã-rehe nopenái joty oiko-vy.
Ha yvy porã-my onhenhotỹ vaꞌekwe katu heꞌise: Oĩ ohendu vaꞌe nheꞌẽ porã. Ohendu ramo mbavaꞌe-rehe po heꞌise oikwaa porã. Ogwerovia tee voi. Ogwerovia-gwi, oĩ trinta haꞌỹi vaꞌe-rami hembiapo porã vaꞌe. Oĩ sessenta haꞌỹi vaꞌe-rami, hetave ogwereko vaꞌe gwembiapo porãha. Oĩ cem haꞌỹi vaꞌe-rami, hetave rei voi ogwereko vaꞌe gwembiapo porãha, heꞌi omombeꞌu-vy gwemimboꞌe kwéry-pe Hesu.
Hesu oiporu jevy temitỹgwe rehegwa nheꞌẽUpéi omombeꞌu jevy upe pygwa-pe arandu rehegwa nheꞌẽ. Temitỹgwe rehegwa nheꞌẽ-rami oiporu omombeꞌu-vy:—Oiko onhemitỹ vaꞌe, heꞌi. —Nhandejáry nhande ruvixa-rehe heꞌise onhemitỹ vaꞌe. Haꞌe oho kokwe-py onhemitỹ porã hagwã.
—Upéi nhande kwéry jake ramo pyhare, ogwahẽ ou-vy hese ijaꞌeꞌỹ vaꞌe. Trigo paꞌũ-rupi onhotỹ trigo rehegwa eꞌỹ vaꞌe. Kapiꞌi onhotỹ. Ha upe rire katu oho jevy-ma. Henhói-ma upe trigo onhenhotĩ vaꞌekwe. Upéi hope-ma. Upe ramo henhói-ma ave upe kapiꞌi trigo rehegwa eꞌỹ vaꞌe. Henhói-ma ramo, oho ojeꞌói-vy omombeꞌu ojáry renda-py hembigwái: “Upe nde kokwe-py erenhotỹ uka vaꞌekwe ne remitỹgwe trigo raꞌỹi voi raꞌe” heꞌi. “Mbaꞌeixagwa kapiꞌi po trigo paꞌũ-rupi henhói-ma erejaty eꞌỹ vaꞌekwe” heꞌi ojáry-pe omombeꞌu-vy. “Xe rehe ijaꞌeꞌỹ vaꞌe rembiapokwe voi nipo raꞌe aipo vaꞌe” heꞌi gwembigwái-pe. “Ereipota tipo ore oroho oromondoro trigo paꞌũ-gwi gwĩ kapiꞌi?” heꞌi oporandu-vy ojáry-pe.
“Ndikatúiry” heꞌi. “Aníke pejapo teĩ upéa. Pemondoro ramo kapiꞌi, ndaipotái pemondoro ave upe trigo onhenhotỹ vaꞌekwe” heꞌi. “Tokakwaa kapiꞌi trigo jave nhaikytĩ hagwã áry peve. Upe áry-py haꞌe vaꞌerã trigo kytĩharã-pe: Pemondoro ndoro ranhe katu kapiꞌi. Pemboaty aty pejokwa pehapy hagwã. Ha upe rire katu pemondoro trigo pemboaty jaraha hagwã nhanhongatu hagwã-py” heꞌi Hesu omombeꞌu-vy Nhandejáry irũ rehegwa oikwaa uka-vy.
Ha upéi omombeꞌu jevy upe pygwa-pe arandu rehegwa nheꞌẽ. Temitỹgwe rehegwa nheꞌẽ-rami oiporu:—Oĩ temitỹ héry vaꞌe mostarda. Kwimbaꞌe onhotỹ peteĩ temityrã okokwe-py. Nhandejáry nhande ruvixa irũ-rehe heꞌise upe temitỹ mostarda. Nhanhotỹ ramo mixĩ eterei. Mixĩve opambaꞌe raꞌỹi-gwi, ko yvy arigwa raꞌỹi-gwi. Ha nhanhotỹ-ma rire, okakwaa porãve. Entéro temitỹ-gwi tuvixave xave oho-vy. Upéi imáta-ma, hakãmbe kãmbe ave. Upéa-rehe oveve ou-vy gwyra ogwapy hakãmby-rehe, heꞌi Hesu, Nhandejáry irũ hetave tave oĩ vaꞌerã rehegwa oikwaa uka-vy.
Ha upéi katu omombeꞌu jevy joty upe pygwa-pe arandu rehegwa nheꞌẽ. Fermento mbojape mbovuha rehegwa nheꞌẽ-rami oiporu:—Oĩ kunha. Oipyhy mbojape mbovuha. Heta trigo kuꞌi reheve ombojeheꞌa ombovu hagwã. Ojavyky rire, omboapitajy ovupa ete hagwã. Upéixa ete Nhandejáry nhande Ruvixa irũ, heꞌi Hesu, Nhandejáry irũ hetave tave oĩ vaꞌerã rehegwa oikwaa uka-vy.
Upéixa omombeꞌu mbeꞌu aty atýra vaꞌe kente kwéry-pe. Temitỹgwe rehegwa nheꞌẽ oiporu eꞌỹ reheve, fermento mbojape mbovuha rehegwa nheꞌẽ oiporu eꞌỹ reheve, outro rehegwa nheꞌẽ oiporu eꞌỹ reheve nomombeꞌúi.
Upéixa oiko-ma Nhandejáry nheꞌẽ-py omombeꞌu mbeꞌu vaꞌety heꞌi hagwe-rami:Upéixa heꞌi Nhandejáry kwatia nheꞌẽ.
Hesu oikwaa uka kapiꞌi rehegwa nheꞌẽHa upéi katu oheja oho-vy ijaty vaꞌe kente. Haꞌe ae katu oike koty-py. Oike rire, ogwahẽ ou-vy iha-py hemimboꞌe kwéry:—Eikwaa uka katu ore-vy mbavaꞌe-rehe tipo heꞌise upe kapiꞌi rehegwa nheꞌẽ, kokwe-py oĩ vaꞌe, heꞌi Hesu-pe hikwái.
—Upe temitỹ porã onhotỹ uka vaꞌekwe heꞌi xe-rehe Nhande Rykeꞌy tee vaꞌe-rehe, heꞌi.
—Upe kokwe heꞌi ko yvy-rehe. Upéi upe temitỹ porã heꞌi Nhandejáry reꞌýi-rehe. Upéi upe kapiꞌi heꞌi hekoha vai vaꞌe-rehe. Upéi upe hese ijaꞌeꞌỹ vaꞌe kapiꞌi onhotỹ vaꞌekwe heꞌi anháy ruvixa-rehe. Upéi upe nhaikytĩha áry heꞌi ombopapa vaꞌerãha áry-rehe. Upéi upe trigo kytĩharã heꞌi Nhandejáry rembigwái yváy pygwa-rehe.
—Xe Nhande Rykeꞌy tee vaꞌe amondo mondo vaꞌerã xe rembigwái yváy pygwa vaꞌe. Xe reꞌýi paꞌũ-gwi oipeꞌa vaꞌerã gwĩ oporombojejavy vaꞌe-pe gwive. Entéro hembiapo vai vaꞌe-pe gwive oipeꞌa vaꞌerã heraha-vy ojohapy haty-py omombo hagwã.
Upe-py hasẽ vaꞌerã, onhemohãingyry ngyrýu ave vaꞌerã oiko-vy onhemoyrõ-gwi Nhandejáry-rehe.
Upe-ma ramo hekoha porã vaꞌe gwive kwarahy rendy-rami ojekwaa vaꞌerã onhembohete resakã rendy-vy. Nhandejáry nhande ruvixa ramo oiko haty-py, ojekwaa vaꞌerã onhemohesakã vaꞌerã. Ne aranduse vaꞌe, ejeapysaka katu ko xe nheꞌẽ-rehe, heꞌi Hesu gwemimboꞌe kwéry-pe omombeꞌu-vy.
Hesu oiporu hepy vaꞌe rehegwa nheꞌẽUpéi omombeꞌu jevy íxupe, upe pygwa-pe mokõi arandu rehegwa nheꞌẽ. Hepy vaꞌe rehegwa nheꞌẽ-rami oiporu omombeꞌu-vy:—Oĩ kokwe-py heta plata yvy gwy-py ijatypyre arakaꞌe. Upe ramo ojohu rei íxupe ijáry eꞌỹ vaꞌe. Upe hepy vaꞌe ojohu vaꞌe heꞌi Nhandejáry nhande ruvixa-pe omoirũse vaꞌerã-rehe. Otopa-ma ramo, upéi ojaty jevy. Ovyꞌa eterei ojohu vaꞌekwe-rehe. Upéa-gwi oho ovende entéro ogwereko vaꞌe gwive ovendepa. Upe hemivende vaꞌe repykwe ogweraha ojogwa hagwã upe kokwe, heꞌi Hesu omombeꞌu-vy, Nhandejáry-pe oateꞌỹ eꞌỹ reheve omoirũse vaꞌe rehegwa oikwaa uka-vy.
Upéi omombeꞌu jevy íxupe:—Oĩ onhembaꞌejogwa vaꞌety. Oheka heka oiko-vy ita kyra porã vaꞌe, hepy ete vaꞌe, pérola héry vaꞌe ojogwa hagwã. Upe hepy vaꞌe oheka vaꞌe heꞌi Nhandejáry nhande ruvixa-pe omoirũse vaꞌerã-rehe. Iporã ete vaꞌe otopa ramo oho ovende entéro gwembiereko gwive ovendepa. Upéi hemivende vaꞌe repykwe ogweraha. Gwemimbota ngaꞌu upéa oho ojogwa, heꞌi Hesu omombeꞌu-vy, Nhandejáry-pe oateꞌỹ eꞌỹ reheve omoirũse vaꞌe rehegwa oikwaa uka-vy.
Hesu oiporu pira kyha rehegwa nheꞌẽUpéi omombeꞌu jevy upe pygwa-pe arandu rehegwa nheꞌẽ. Pira kyha rehegwa nheꞌẽ-rami oiporu íxupe kwéry:—Oĩ pira kyha y-py omombo vaꞌe. Upe omombo vaꞌe heꞌi Nhandejáry nhande ruvixa rembigwái yváy pygwa-rehe. Yupa-py omombo rire, oipyhy opaixagwa pira. Hynyhẽ jave oipyhy ogwenohẽ y rembeꞌy-py. Upéi ogwapy oipeꞌa oiporavo imonoꞌõ-vy. Pira porã omoĩ ajaka-py. Ha hiꞌupy eꞌỹ katu omombo-ma voi.
Upéixa ete oiko vaꞌerã ombopapa vaꞌerãha áry-py. Nhandejáry rembigwái yváy pygwa oiporavo ravo vaꞌerã ojeꞌói-vy. Hekoha porã vaꞌe paꞌũ-gwi, oipeꞌa vaꞌerã hekoha vai vaꞌe-pe. Ojohapy haty-py omombo vaꞌerã íxupe kwéry. Upe-py hasẽ hasẽ vaꞌerã oiko-vy. Nhandejáry-rehe onhemoyrõ-gwi, onhemohãingyry ngyrýu ave vaꞌerã oiko-vy ave, heꞌi omombeꞌu-vy ombopapa vaꞌerãha áry oikwaa uka-vy.
Koꞌã vaꞌe heꞌi rire, oporandu gwemimboꞌe kwéry-pe:—Mbavaꞌe-rehe po heꞌi koꞌã vaꞌe? Peikwaa-ma tipo? heꞌi.—Haꞌe voi, heꞌi. —Oroikwaa-ma, heꞌi íxupe, Hesu-pe.
—Aipo ramo, gwĩ judeu rekomboꞌehaty vaꞌe iporã oiko Nhandejáry nhande ruvixa remimboꞌe ramo. Amboꞌepa rire íxupe, oiko vaꞌerã óga járy-rami. Hóga-py oĩ heminhongatu pyahu vaꞌe, oĩ heminhongatu tuja vaꞌe ave. Oipota ramo, gweminhongatu pyahu ogwenohẽ vaꞌerã. Oipota ramo, gweminhongatu tuja ogwenohẽ vaꞌerã ave. Upéixa ete upe judeu rekomboꞌehaty Nhandejáry nhande ruvixa remimboꞌe oiko ramo, nheꞌẽ pyahu omombeꞌu vaꞌerã oikwaa uka-vy, yma gware nheꞌẽ omombeꞌu vaꞌerã ave, heꞌi Hesu omombeꞌu-vy.
53 Arandu rehegwa nheꞌẽ omombeꞌupa rire, upe-gwi osẽ oho-vy gwetã-my haꞌe ae oiko ha-py. Upe-py ojeporahéi haty-py omboꞌe mboꞌe gweꞌýi kwéry-pe. Hexapyrã-rupi omboꞌe porã oiko-vy. “Mbaꞌéixa onhemonheꞌẽ” heꞌi opondera-vy hese.—Mamo-gwi po upéa ohendu aipo vaꞌe nheꞌẽ? heꞌi hese. —Kivaꞌe omombeꞌu hiꞌarandu hagwã íxupe, heꞌi hese. —Hexapyrã-rupi voi Hesu hembiapo porã. Kivaꞌe po omombeꞌu íxupe ojapo hagwã upéa? heꞌi joa hese hikwái.
—Upéa óga apohaty raꞌy voi, heꞌi. —Maria memby voi. José ndive, Simão ndive ityvýry kwéry voi. Heindýry kwéry oiko voi nhane paꞌũ-rupi. Aipo ramo, mamo-gwi po upéa ohendu aipo vaꞌe nheꞌẽ? heꞌi joa Hesu-rehe hikwái.
—Onhembotuvixa mbaꞌe-ta tipo nhande-vy raꞌe? heꞌi hese heꞌýi kwéry.Upéa-gwi ndaijaꞌéi hese hikwái. Upe ramo,—Nhandejáry nheꞌẽ-py omombeꞌu vaꞌety-pe omboete voi. Ha heꞌýi kwéry katu nomboetéi íxupe. Anheigwa ndeꞌíry hese hóga pygwa omboete eꞌỹ-vy, heꞌi ójehe Hesu omombeꞌu-vy, ndaijaꞌéi-gwi ójehe.
Upe-py hese ndojeroviái-gwi, ndahetái hembiapo porã hexapyrã-rupi upe-py.
Upe ramo, ohendu Hesu rerakwã mburuvixagwasu héry vaꞌe Herodes. Galiléia yvy pygwa ruvixa voi upéa. Hesu rerakwã ohendu ramo heꞌi,—Upéa Batista nipo raꞌe. Omano rire, oikove jevy-ma raꞌe, ojekwaa jevy-ma raꞌe, heꞌi moꞌã hese. —Upéa-gwi hexapyrã-rupi hembiapo porã porã oiko-vy, heꞌi moꞌã oirũ-pe Hesu-rehe. Yma vaꞌekwe Herodes heꞌi vaꞌekwe oipyhy hagwã João-pe, ojepokwa reheve omoĩ hagwã preso. Upéa ojapo vaꞌekwe ombovyꞌa hagwã gwyvýry Filipe rembirekokwe Herodias. Haꞌe omenda raꞌe gwyvýry rembireko-rehe. Oipeꞌa raꞌe gwyvýry-gwi hembireko. Ha katu heꞌi:—Tekoha eꞌỹ-rupi ereiko raꞌe ne rembireko ereipeꞌa vaꞌekwe nde ryvy-gwi, heꞌiri iri raꞌe Herodes-pe. Upéa-gwi ojukase moꞌã João-pe. Ha kente kwéry katu heꞌi hese, “Upéa ko Nhandejáry nheꞌẽ-py omombeꞌu vaꞌety voi” heꞌi João-rehe hikwái. Ha mburuvixa katu opyꞌapy-py ikyhyje ójehe. Nombopoxyséi íxupe kwéry. Upéa-gwi ndojukái joty íxupe. Ha upéi katu mburuvixa oiko hagweha áry-py, oike ojeroky henonde-py Herodias memby kunhataĩ. Mburuvixa irũ gwéry renonde-py ojeroky kunhataĩ. Ogwerovyꞌa eterei-gwi íxupe, kunhataĩ-pe, heꞌi mburuvixa: “Ne rembijerure vaꞌe gwive ameꞌẽ-ta nde-vy” heꞌi íxupe. Pono oapu “Tupã réry-py ameꞌẽ-ta nde-vy” heꞌi. Ndeꞌi reíry pe kunhataĩ ojeroky vaꞌe-pe. Series, Upéi osy nheꞌẽ-rupi heꞌi: “Aipota eremeꞌẽ xe-vy Batista akãgwe. A-py ete enterove vaꞌe resa-py emeꞌẽ mani katu xe-vy nhaꞌẽ-py” heꞌi mburuvixa-pe kunhataĩ. Upe-ma ramo omboasy eterei heꞌi vaꞌekwe. Ha “Tupã réry-py ameꞌẽ-ta nde-vy” heꞌi-gwi imboviapyre resa-py katu, heꞌi joty omeꞌẽ hagwã kunhataĩ-pe hembijerure ojéupe. Heꞌi oho hagwã onhakãꞌo João-pe onhemoĩ preso haty-py. Upéi ogweruruka nhaꞌẽ-py inhakãgwe omeꞌẽ kunhataĩ-pe. Ha kunhataĩ ogweraha osy-pe. Ha remimboꞌe ohendu ramo, ou hetekwe ogweraha. Ombosuru tetekwe renda-py ijaty-vy. Upe rire oho omombeꞌu Hesu-pe.
rerakwã ohendu ramo, oho Hesu kanóa-py tekwaty eꞌỹ-my oho. Haꞌe anho oiko hagwã-py oho. Oikwaa ramo ihoha ijaty vaꞌe kente, gwetã gwetã-gwi osẽ ojeꞌói-vy. Hapykwéri ojeꞌói ojohu jevy hagwã Hesu-pe. Yvy-rupi ojeꞌói.
Ha Hesu ojehexa uka jevy ramo, ohexa-ma ijaty vaꞌe kente-pe jevy oha-py:—Ogwahẽ ogwaꞌẽ-vy raꞌe, heꞌi hese kwéry.Ohexa ramo,—Aiporiahuvereko íxupe kwéry, heꞌi. —Aipo ramo, hasy vaꞌe-pe ambogwera-ta, heꞌi.Upe rire haꞌe ombogwera hasy vaꞌe-pe.
Upéi kaꞌaru-ma. Ogwahẽ ou-vy hemimboꞌe kwéry iha-py:—Ndaipóri a-py mbaꞌeve, heꞌi. —Kaꞌaru-ma. Ere íxupe kwéry toho tetã mirĩ-rupi ojogwa hagwã gwemiꞌurã, heꞌi Hesu-pe.
Ha haꞌe heꞌi:—Natekotevẽiry oho okaru hagwã, heꞌi. —Peẽ ae pemeꞌẽ íxupe kwéry hemiꞌurã, heꞌi gwemimboꞌe kwéry-pe Hesu.
—A-py ndahetáiry oĩ mbojapeꞌi. Cinco oĩ mixĩ vaꞌe. Mokõi pira kaꞌẽ hendive oĩ, heꞌi íxupe. Haꞌe heꞌi:—Peru katu a-py, heꞌi gwemimboꞌe kwéry-pe. Upéi heꞌi ijaty vaꞌe kente-pe ogwapy hagwã kapiꞌipe ári. Upéi oipyhy upe cinco mbojapeꞌi mokõi pira ndive. Hovayva otima porã Nhandejáry-pe temiꞌurã-rehe. Upéi ombopopóy upe mbojape, omeꞌẽ meꞌẽ gwemimboꞌe kwéry-pe. Ha hemimboꞌe omeꞌẽ hoꞌu vaꞌerã-pe. Enterovete okaru, hygwyatãmba-ma ave hikwái. Upéi hemimboꞌe kwéry omonoꞌõ noꞌõ hembiꞌu rembyre kwéry. Doze ajaka omohynyhẽ hembyre kwéry-gwi hoꞌupa eꞌỹ vaꞌekwe. Upe mbojape hoꞌu vaꞌekwe heta heta voi oĩ. Oĩ cinco mil kwimbaꞌe hoꞌu vaꞌe. Heta kunha ave okaru vaꞌe, heta ave mitã okaru vaꞌe ave.
Upe-ma ramo heꞌi gwemimboꞌe kwéry-pe onhemboyru hagwã kanóa-py:—Tapeho mani katu peẽ xe renonde y rovái, heꞌi. —Xe ae, “Tapeho jevy katu pende ro nde róga-rupi” haꞌe-ta ijaty vaꞌe-pe, heꞌi gwemimboꞌe kwéry-pe. Omondopa rire, haꞌe anho ojeupi oho yvyaty ári. Ojapo oração hagwã ojeupi oho-vy. Kaꞌaru ete-ma, pytũ-ma.
Upe ramo mombyry oĩ yvy ete-gwi kanoagwasu. Henonde-gwi ou ramo yvytu, ndogwata porãi. Omopuꞌã y omoapỹ apỹ kanóa-pe.
Koꞌẽtĩ pytũ vyteri jave, oho kanóa oĩ vaꞌe ha-py Hesu. Y ári-rupi rei ogwata oho-vy.
Y ári-rupi ogwata oho-vy ramo, onhemondýi eterei hexa-vy hemimboꞌe kwéry. “Arygwypóry” heꞌi moꞌã hese hikwái. Osapukái, onhemondýi eterei-gwi.
Upe-ma ramo haꞌe heꞌi:—Ani erejapura teĩ. Xe ae ko, xe ko Hesu, heꞌi gwemimboꞌe kwéry ombopyꞌagwapy-vy.
Upe ramo heꞌi Pedro:—Nde voi ramo raꞌe, ere xe-vy, “Eju katu y ári-rupi rei xe ha-py ave” heꞌi Hesu-pe.
Aipo ramo,—Eju y ári-rupi rei xe ha-py, heꞌi.Upéi osẽ Pedro kanóa-gwi, ogwejy y-py ogwata y ári-rupi.
Ha yvytugwasu rexa-vy, imytuꞌeꞌỹ ójehe. Oypy oho-vy y gwy-koty. Onheapymi-tama ramo:—Xe resende katu, xe Járy, heꞌi Hesu-pe.
Upe-ma ramo oipyso opo oipyhy íxupe:—Mixĩ joty xe rerovia raꞌe. Upe vaꞌe-gwi ae nde erenheapymi-ta moꞌã. Maꞌerã po nderejerovia teéiry raꞌe xe-rehe raꞌe? heꞌi Pedro-pe.
Onhemopyrũ jevy rire kanóa-py ndayvytuvéi-ma.
Upéi kanóa pygwa onhesũ íxupe gwetypyꞌã-rehe:—Tupã Nhandejáry raꞌy tee katu vaꞌe nipo nde raꞌe, heꞌi íxupe imboete-vy hikwái.
Ha upéi katu haꞌe ohasa oho-vy yugwarusu rovái. Genesaré yvy-py ogwahẽ oho-vy. Upe pygwa oikwaa ramo íxupe, omombeꞌu ojóupe ogwahẽmaha Hesu. Tetã jerekwe-rupi omombeꞌu mbeꞌu ogwahẽmaha Hesu. Ogweru entéro hasy vaꞌe-pe gwive:
—Eheja hasy vaꞌe tomboja jepe opo nde ao rembe-rehe, eheja tomboja jepe opo nde ao-rehe, heꞌi Hesu-pe. Ha omboja vaꞌe gwive opo hese, okwera-ma joty hikwái.
Upe ramo ogwahẽ ou-vy Hesu ha-py gwĩ fariseu kwéry, judeu rekomboꞌehaty kwéry ndive. Jerusalém tetã-gwi ou vaꞌekwe. Ogwahẽ ramo hikwái, oporandu íxupe:
—Maꞌerã tipo ne remimboꞌe ndoikói nhane rembypy reko-rupi? Maꞌerã tipo ojepohéi porã eꞌỹ reheve okaru? Maꞌerã tipo nonhemopotĩsevéiry nhande kwéry eꞌỹ vaꞌe ndive oiko rire? heꞌi íxupe.Ha haꞌe heꞌi:
—Ha peẽ katu maꞌerã tipo ndapejapói Nhandejáry heꞌi vaꞌekwe? Nderejaposéi voi nde raꞌe Nhandejáry heꞌi vaꞌekwe. Ne rembypy rembiapokwe-rupi ae ereiko vaꞌe, heꞌi.
—Nhandejáry heꞌi vaꞌekwe a-rami:heꞌi Nhandejáry kwatia nheꞌẽ.
Ha peẽ katu pepyrũ Nhandejáry nheꞌẽ-rehe. Ndapehejáiry gwu osy-pe omeꞌẽ hagwã. Pemboꞌe mboꞌe rei judeu kwéry-pe a-rami. Peje, “Ava heꞌi ramo gwu osy-pe ave, Voive ereporandu ramo, ameꞌẽ arã nde-vy raꞌe. Ãy katu ndikatuvéi-ma ameꞌẽ nde-vy. Xe mbaꞌe kwéry opa-ma. Ameꞌẽmba-ma kuri Tupã Nhandejáry-pe. Aiporu jepe xe, Tupã mbaꞌepa-ma, heꞌi gwu osy-pe ave.” Upéixa heꞌi ramo, iporã joty peẽ-my. Upéixa ndapehejái oipytygwõ gwu osy-pe ave. Ne nheꞌẽ-py gwu osy-pe nomboetevéi. Ne rembypy reko-rupi joty peiko. Upéa-gwi pepyrũ joty Nhandejáry nheꞌẽ-rehe, pemboyke joty Nhandejáry nheꞌẽ peiko-vy.
Peẽ katu pemoꞌã kwaa vaꞌe pende pyꞌa kyꞌaha. Napetĩ kwaáiry peẽ. Ha amyrĩ anheiha-rupi omombeꞌu vaꞌekwe pende rekorã. Omoĩ vaꞌekwe kwatia-rehe a-rami:
“Haꞌe kwéry xe mboete onheꞌẽ-py rei. Opyꞌa-py katu naxe mboetéiry. Ndojehesa rerovái xe-rehe.
Xe mombaꞌegwasu teĩ. Xe nheꞌẽ-py nomboꞌéiry. Ha teko rei nheꞌẽ-py ae, oporomboꞌe mboꞌe oiko-vy”heꞌi Nhandejáry kwatia nheꞌẽ pende-rehe, heꞌi judeu kwéry ruvixa-pe.
Upéi ohenói jevy ou hagwã ijaty vaꞌe kente kwéry oha-py. Heꞌi:—Pejeapysaka porã katu xe nheꞌẽ-rehe peikwaa porã hagwã, heꞌi. —Jakaru jave ndikatúi nhane mongyꞌa tembiꞌu. Nanhande pyꞌa mongyꞌáiry voi tembiꞌu. Ha pene nheꞌẽ vai ramo katu onhemongyꞌa arã pende pyꞌa, heꞌi ijaty vaꞌe-pe arandu rehegwa nheꞌẽ omombeꞌu-vy.
Upéi ogwahẽ ou-vy iha-py hemimboꞌe kwéry:—Fariseu kwéry ojohu vai kuri pene nheꞌẽ. Ndereikwaái tipo upéa nde raꞌe? Ne nheꞌẽ rendu-vy, “Aipo” heꞌi nde-rehe opondera eterei-vy. Ndojohu porãi voi, heꞌi Hesu-pe.
Upéi haꞌe omombeꞌu arandu rehegwa nheꞌẽ temitỹgwe rehegwa nheꞌẽ-rami, hesapyso eꞌỹ vaꞌe rehegwa nheꞌẽ-rami ave heꞌi:—Entéro temitỹgwe xe Ru yváy pygwa onhotỹ eꞌỹ vaꞌekwe gwive, hapo gwive omondoro jevy vaꞌerã, heꞌi fariseu kwéry rekoha vai-rehe. —Ani pepena hese. Hesapyso eꞌỹ vaꞌe-rami oiko ramo jepe, gwapixa ogwerahase joty tape-rupi. Ha mokõi hesapyso eꞌỹ vaꞌe ojogweraha ramo, hoꞌa arã oho-vy mokõive onhondive yvy kwa-py, heꞌi fariseu kwéry-rehe.
Upe rire heꞌi Pedro:—Mbavaꞌe-rehe po heꞌise arandu rehegwa nheꞌẽ, eikwaa uka ore-vy, heꞌi Hesu-pe.
Upéa-rehe heꞌi gwemimboꞌe kwéry-pe:—Peẽ napene arandu porãi vyteri peiko-vy. Haꞌe kwéry-rami voi ndapeikwaa porãi joty.
Maꞌerã tipo ndapeikwaa porãi vyteri? heꞌi. —Pekaru ramo, oho pende ryekwe-py tembiꞌu. Upéi osẽmba jevy pendéhegwi. Napene mongyꞌáiry voi, heꞌi.
—Ha pene nheꞌẽ katu pende pyꞌa-gwi osẽ-vy ombojekwaa-ma pende pyꞌa pygwa, heꞌi. —Nde pyꞌa kyꞌaha paraꞌe, nde pyꞌa potĩha paraꞌe ombojekwaa-ma pende-rehe. Ivai ramo pene nheꞌẽ, pene mongyꞌa arã.
Pende pyꞌa-py katu penhemongeta peiko-vy pene rembiapo vairã-rehe. Upéa-gwi peporojuka. Pende pyꞌa kyꞌa-gwi onhoembireko ndive, onhome ndive peiko. Kunha ndive pejogwereko rei ave. Pende pyꞌa vai-py penhemongeta-gwi, pemonda rei peiko-vy, pende apu, pende rapixa-rehe penheꞌẽ vai rei peiko-vy.
Upeixagwa pejapo pende pyꞌa vai-gwi. Upéixa ramo pende pyꞌa vai-gwi, pene mongyꞌa-ma. “Ha pejepohéi porã eꞌỹ reheve pekaru ramo, pene mongyꞌa vaꞌerã” heꞌi moꞌã fariseu kwéry. Upéixa ramo, napene mongyꞌavéi-ma vaꞌerã, heꞌi Hesu fariseu kwéry remimombeꞌukwe-rehe.
Upe-gwi osẽ oho-vy Hesu. Okanhy oho-vy outro yvy-koty osẽ oho. Tiro tetã jerekwe-rupi, Sidom tetã jerekwe-rupi oho ave.
Upe-py oiko kunha Canaã yvy gwigwa ogwahẽ ou-vy Hesu ha-py:—Xe Járy, Davi remiarirõre, xe poriahuvereko katu. Xe memby kunha ohasa asy eterei oiko-vy anháy ojepota hese vaꞌe, heꞌi íxupe.
Ha Hesu mbaꞌeve ndeꞌíry íxupe. Onhemokirirĩ íxugwi. Ogwahẽ ou-vy iha-py hemimboꞌe kwéry:—“Tereho katu” ere, “Tereho katu” ere íxupe. Nhane moakã rasy osapukái-vy. Ejapo katu hemimbota-rupi íxupe oho jevy hagwã, heꞌi íxupe.
Upéi Hesu heꞌi kunha-pe:—Ovexa okanhy vaꞌekwe-rami oiko Israel remiarirõre judeu kwéry. Íxupe kwéry anho mante xe mbou vaꞌekwe. Judeu eꞌỹ vaꞌe kwéry-pe naxe mboúi vaꞌekwe, heꞌi joty íxupe otantea-vy.
Ha kunha ou gwetypyꞌã-rehe onhesũ hovagwy-py:—Xe pytygwõ katu, xe Járy, heꞌiri iri íxupe.
Ha Hesu heꞌi:—Nde ko ndahaꞌéi xe reꞌýi. Xe reꞌýi kwéry aipytygwõ ranhe-ta. Ha upe rire katu xe reꞌýi eꞌỹ-pe aipytygwõ-ta ave. Mitãgwe katu nhamongaru ranhe. Nanhamombói jagwa-pe mitã remiꞌurã, heꞌi joty Hesu itantea-vy, ojekorerovia uka etese-vy kunha-pe.
—Akói-ramima ngatu, xe Járy, heꞌi kunha Hesu-pe. —Ha tembiꞌu sururukwe ijáry apyka gwy-py hoꞌu joty jagwa, heꞌi Hesu-rehe ojerovia joty-vy.
Upe-ma ramo heꞌi,—Nde kunha, erejerovia tee-ma raꞌe xe-rehe, heꞌi íxupe. —Oiko-ta voi nde-vy gwarã ne remimbota, heꞌi kunha-pe.Upe-ma ramo okwera porã imemby.
Hesu ombogwera gwera heta hasy vaꞌe-peUpe-gwi oho Hesu ohasa oho-vy Galiléia yugwarusu rembeꞌy-rupi. Upéi ojeupi yvyaty ári oho-vy ogwapy hagwã oĩ-vy.
Ogwahẽ ojeꞌói-vy ijaty jaty vaꞌe kente iha-py. Heta hasy vaꞌe reraha-vy ogwahẽ ojeꞌói-vy hikwái. Oĩ ijyva mbaraete eꞌỹ vaꞌe, oĩ ogwata eꞌỹ vaꞌe, oĩ hesapyso eꞌỹ vaꞌe, oĩ onheꞌẽngeꞌỹ vaꞌe, oĩ heta mbaꞌasy oiporu vaꞌe ave. Peteĩ teĩ hasy vaꞌe pyaꞌe ombogwejy imoĩ-vy ipy renonde-py. Ombogwerapa-ma íxupe kwéry.
Upe ramo ohendu inheꞌẽngeꞌỹ vaꞌe onheꞌẽ porã-ma. Ohexa onhemaxuka vaꞌe onhemoatyrõ-ma. Ohexa ogwata eꞌỹ vaꞌe ogwata porã-ma. Ohexa hesapyso eꞌỹ vaꞌe hesapyso porã-ma ave. Upe vaꞌe kwéry rexa-vy,—Mbaꞌéixa ombogwera? heꞌi opondera eterei-vy. —Nhandejáry, Israelita kwéry Járy tuvixa mbaꞌe voi, heꞌi omombaꞌegwasu-vy Nhandejáry-pe.
Ha upéi katu ohenói Hesu gwemimboꞌe kwéry-pe ou jevy hagwã oha-py:—Peju katu xe ha-py, heꞌi. —Ijaty jaty vaꞌe kente iporiahu vaꞌe xe-vy. Mbohapy áry xe moirũ okwa-vy. Ndogwerekói ave gwemiꞌurã. Upéa-gwi aiporiahuvereko íxupe kwéry. Amondo ramo íxupe kwéry peteĩ teĩ hóga kwéry-rupi ivareꞌapa reheve, naipyatãvéi arã tape-rupi, ikangy arã tape-rupi ojeꞌói-vy, heꞌi gwemimboꞌe kwéry-pe.
Upe ramo hemimboꞌe kwéry heꞌi íxupe:—Mbaꞌéixa-ta moraꞌẽ nhahembiꞌu meꞌẽ koꞌãy ijaty jaty vaꞌe kente kwéry-pe? A-rupi ndaipóri voi kente tembiꞌu meꞌẽharã, heꞌi íxupe hikwái.
—Mbovy tipo erereko mbojape? heꞌi oporandu-vy gwemimboꞌe-pe.—Sete voi, heꞌi. —Oĩ ave ndahetái piraꞌi kaꞌẽ, heꞌi íxupe.
Upéi haꞌe heꞌi ojogweroaty vaꞌe-pe ogwapy hagwã kapiꞌipe ári:—Pegwapy gwapy katu kapiꞌipe ári, heꞌi íxupe kwéry.
Upe rire oipyhy upe sete mbojape piraꞌi reheve. Otima porã hese Nhandejáry-pe. Omboete rire, ombopo mbopóy imeꞌẽ-vy gwemimboꞌe kwéry-pe. Upéi haꞌe kwéry omeꞌẽ hoꞌu vaꞌerã-pe.
Upéixa enterove okaru. Hygwyatã porãmba-ma hikwái. Upéi hemimboꞌe kwéry omonoꞌõ hembyre opyta vaꞌekwe omboyru sete ajakagwasu-py. Ha okaru vaꞌe heta eterei voi. Oĩ irundy mil kwimbaꞌe okaru vaꞌe. Heta kunha okaru ave. Heta mitãgwe okaru ave.
Upéi heꞌi:—Tapeho jevy katu, tapeho jevy katu peteĩ teĩ pende róga-rupi, heꞌi ijaty vaꞌe kente kwéry-pe.Ha upe rire katu haꞌe onhemboyru kanoagwasu-py y-rupi oho hagwã. Magadã jerekwe-py oho.
Ha upéi katu ogwahẽ ou-vy Hesu ha-py fariseu kwéry saduceu kwéry ndive. Ombojejavyse-vy moꞌã íxupe ou hikwái:—Hexapyrã-rupi ejapo katu ore-vy. Nhandejáry rembiapo porã ramigwa ejapo katu ore mbojerovia uka porã-vy, heꞌi Hesu-pe otantea-vy íxupe.
Ha Hesu heꞌi oporandu vaꞌe-pe:—Kaꞌaru ete ramo, aragwaju-ma ramo, “Aragwaju-ma raꞌe” peje, “Ndoky moꞌãiry raꞌe” peje arã áry-rehe. Ha koꞌẽmba-ma ramo, “Aragwaju-ma raꞌe, araigwe-ma ave raꞌe. Upéa-gwi oky-tama raꞌe” peje ave arã áry-rehe. Aipo ramo, áry-rehe pemaꞌẽ ramo, peikwaa-ma oikotaha. Ha xe rembiapo porã porã rexa-vy, ndapehexa kwaái xe-rehe. Mbavaꞌe-rehe po heꞌise xe rembiapo porã ndapeikwaái voi. Nhandejáry rembiaporã ndapeikwaáiry ave.
Peẽ ãy peiko vaꞌe pende reko vai-ma. Ome tee-pe oheja vaꞌe-rami, gwembireko tee-gwi opoi vaꞌe-rami ave peẽ peiko. Peẽ pejehesa rerova rova Nhandejáry-gwi. Pejere jere íxugwi. Upéa-gwi pejerure jahexa eꞌỹ vaꞌerã-rehe. Ha ndahexa uka moꞌãi peẽ-my upeixagwa. Ha amyrĩ rehegwa nheꞌẽ upe ojehu íxupe vaꞌekwe katu peikwaa voi. Hexapyrã-rupi íxupe ojehu hagwe-rami ave, ojehu vaꞌerã xe-vy. Upe vaꞌerã anho mante ahexa uka vaꞌerã peẽ-my, heꞌi hembiaporã-rehe oporandu vaꞌe-pe.Upéi katu Hesu oheja íxupe kwéry oho-vy.
Ha upéi katu oho yugwarusu rovái gwemimboꞌe kwéry ndive. Gwemiꞌurã-rehe naimanduꞌavéi-ma hikwái, Hesu ndive ojeꞌói-vy.
Upe jave heꞌi Hesu:—Xáke! Penhangareko porã katu pendéjehe. Ivai voi upe mbojape mbovuha fariseu saduceu ave rembiporu, heꞌi fariseu kwéry remimombeꞌu vaikwe joko-vy.Upéa heꞌi gwemimboꞌe kwéry-pe pono fariseu kwéry ohekomboꞌe vai íxupe kwéry.
Ha mbavaꞌe-rehe po heꞌise Hesu ndoikwaái voi. Upéa-gwi,—Nanhane mbojapéi-gwi nipo omombeꞌu raꞌe upéa nhande-vy, heꞌi moꞌã ojóupe onhonheꞌẽngendu-vy hikwái.
Ha Hesu oikwaa onhomongeta ramo:—Maꞌerã po, “Nanhane mbojapevéi-ma” peje penhonheꞌẽngendu-vy? Mixĩ vyteri pejerovia xe-rehe peiko-vy raꞌe, heꞌi íxupe kwéry.
—Neꞌírã vyteri pehexa kwaa-ma xe-rehe. Neꞌírã vyteri pejerovia tee xe-rehe. Napene akã porãi voi. Upe cinco mil kwimbaꞌe-pe ambopopóy kuri cinco mbojape ameꞌẽ hagwã. Upe rire mbovy ajaka-py pemboyru hembyre? Napene manduꞌavéi-ma tipo? heꞌi upe vaꞌekwe-rehe. —Maꞌerã tipo napene manduꞌavéi-ma hese? heꞌi.
—Ha upe rire katu upe irundy mil kwimbaꞌe-pe ambopopóy sete mbojape ameꞌẽ hagwã. Upéi mbovy ajakagwasu-py pemboyru hembyre? Napene manduꞌavéi-ma tipo? heꞌi upe vaꞌekwe-rehe. —Maꞌerã tipo napene manduꞌavéi-ma hese? heꞌi ndojeroviái-gwi hese hikwái.
—Mbojape rehegwa nheꞌẽ namombeꞌúi kuri peẽ-my. Mbojape mbovuha ae katu fariseu kwéry saduceu kwéry ndive rembiporu amombeꞌu kuri peẽ-my. Xáke íxugwi. Mbavaꞌe-rehe po haꞌese, maꞌerã po ndapeikwaái? heꞌi gwemimboꞌe kwéry-pe.
Upe ramo ipaha-py, mbavaꞌe-rehe po heꞌise, oikwaa porã-ma hemimboꞌe:—“Xáke mbojape mbovuha-gwi” ndeꞌi teéiry Hesu. Ndahaꞌéiry mbojape mbovuha tee-rehe heꞌi Hesu, heꞌi. —“Xáke pono pene mboheko vai fariseu kwéry saduceu kwéry ndive” heꞌise ae nhande-vy Hesu, heꞌi ojóupe Hesu nheꞌẽ kwaa-vy.
Ha upéi katu ohasa oho-vy Hesu. Cesaréia de Filipe tetã jerekwe-rupi oho. Upe-py oporandu gwemimboꞌe kwéry-pe:—Mbavaꞌe tipo heꞌi raꞌe xe-rehe, Nhande Rykeꞌy tee vaꞌe-rehe? heꞌi oporandu-vy.
—Nane mombeꞌu porãiry. Ne mombeꞌu joavy avy kuri, heꞌi. —“Batista onhemoingove jevy vaꞌekwe raꞌe ko upe vaꞌe” oĩ heꞌi vaꞌe nde-rehe. “Elias onhemoingove jevy vaꞌekwe raꞌe ko upe vaꞌe” oĩ heꞌi vaꞌe upéixa nde-rehe. “onhemoingove jevy vaꞌekwe raꞌe ko upe vaꞌe” oĩ heꞌi vaꞌe nde-rehe. “Outro Nhandejáry nheꞌẽ-py omombeꞌu vaꞌety oikove jevy vaꞌekwe raꞌe ko upe vaꞌe” oĩ nde-rehe heꞌi vaꞌe, heꞌi íxupe hemimboꞌe kwéry omombeꞌu-vy.
—Ha peẽ ae katu, mbavaꞌe tipo peje xe-rehe? heꞌi oporandu-vy.
—Nde ko Cristo, Nhandejáry rembiporavo vaꞌe, Nhandejáry tee raꞌy voi nde, heꞌi íxupe Simão Pedro.
—Nde Simão raꞌy. Nde rerovyꞌa eterei-ma Nhandejáry, heꞌi Pedro-pe. —Ndaxe kwaa ukái nde-vy teko rei. Ha xe Ru yváy pygwa vaꞌe ae katu xe kwaa uka-ma nde-vy. Nde Pedro. Nde réry-rehe ita heꞌi. Nde reko ita-rami. Xe mombeꞌu porã-gwi ita-rami erenhemombaraete. Ãy, nde-rami heta nde rapykwerigwa onhemombaraete vaꞌerã xe mombeꞌu porã ramo. Nde xe mombeꞌuha-rami ave, haꞌe kwéry xe mombeꞌu porã ramo, xe-rehe ojerovia vaꞌerã, amoingo vaꞌerã xe reꞌýi ramo. Xe reꞌýi kwéry omano ramo jepe, ndaipuꞌakái vaꞌerã hese anhaygwasu.
Xe nheꞌẽ-py eremombeꞌu vaꞌerã Nhandejáry nhande ruvixarã rehegwa nheꞌẽ. Eremombeꞌu ramo, oĩ xe rerovia vaꞌerã. Oĩ xe rerovia eꞌỹ vaꞌerã. Okẽ-rehe onhangareko mbaraete vaꞌe-rami erepyta vaꞌerã. “Ipyꞌa potĩ-ma” ere ramo nde rapixa-rehe, Nhandejáry ave heꞌi ave vaꞌerã hese: “Ipyꞌa potĩ-ma” heꞌi ave vaꞌerã hese. Ogwahẽ vaꞌerã Nhandejáry ha-py. Ha “Ipyꞌa kyꞌa joty” ere ramo nde rapixa-rehe, Nhandejáry ave heꞌi ave vaꞌerã, “Ipyꞌa kyꞌa” heꞌi ave vaꞌerã. Nogwahẽ moꞌãi vaꞌerã Nhandejáry ha-py. Ipokatu vaꞌerã voi ne nheꞌẽ, heꞌi Pedro-pe Hesu omombeꞌu-vy.
Upéi heꞌi gwemimboꞌe kwéry-pe:—Ãy katu aníke xe mombeꞌu teĩ kuri. “Cristo, nhane remihaꞌarõ vaꞌe voi upe vaꞌe” ani peje teĩ kuri xe-rehe avave-pe, heꞌi onhemombeꞌuse eꞌỹ-vy.
Upéa heꞌi rire, omombeꞌu jevy jevy gwemimboꞌe kwéry-pe ojéupe ojehu vaꞌerã oikwaa uka-vy:—Nhandejáry nheꞌẽ-py aha-ta Jerusalém tetã-my. Upe-py xe mbohasa asy vaꞌerã gwĩ judeu ruvixa kwéry, paꞌi ruvixa kwéry ndive. Gwĩ judeu rekomboꞌehaty xe mbohasa asy vaꞌerã. Xe juka uka vaꞌerã. Ha mbohapy áry rire katu, anhemoingove jevy-ma vaꞌerã, heꞌi gwemimboꞌe kwéry-pe ojéupe ojehu vaꞌerã oikwaa uka porã-vy íxupe kwéry.
Ha Pedro katu ogwenohẽ-ma haꞌe anho ha-py hakateꞌỹ-gwi:—Tane resende katu Nhandejáry, heꞌi íxupe. —Koixagwa ndojehu moꞌãi vaꞌerã nde-vy, xe Járy, heꞌi onheꞌẽ joko-vy íxupe.
Ojere-ma Hesu:—Ejei xe ypy-gwi, heꞌi Pedro-pe, Satanás-py ohenói-vy íxupe. —Anháy ruvixa Satanás nheꞌẽ-py xe rekomboꞌe vaise moꞌã ereiko-vy, heꞌi íxupe. —Ereipota moꞌã xe ajere Nhandejáry rape-gwi, heꞌi. —Nhandejáry remimbota nde ndereipotái. Teko rei remimbota ae erejohu porã, heꞌi íxupe.
Upe ramo heꞌi gwemimboꞌe kwéry-pe:—Peẽ xe moirũse ramo, anive pejapo rei teĩ pejapose vaꞌe anho mante. Anive pepena teĩ pende rekove-rehe. Xe moirũ ae katu peẽ. Okurusugwasu ohupi heraha-vy vaꞌe-rami ijukapyrã-rami ae katu peiko.
—Ha gwekove-rehe hakateꞌỹ vaꞌe katu, ndoikove moꞌãi Nhandejáry ndive. Ha xe-rehe ha-py gwekove-rehe nahakateꞌỹiry vaꞌe oikove meme vaꞌerã Nhandejáry ndive.
Nde paraꞌe ko yvy apy gwive járy ramo ereiko vaꞌerã. Ha Nhandejáry ndive ereiko eꞌỹ ramo katu, mbaꞌevete ndererekói vaꞌerã. Opa ete-ma vaꞌerã. Nhandejáry ndive ereiko eꞌỹ ramo, nande reko repyvéi-ma vaꞌerã. Nderetopái vaꞌerã nde rekove repyrã. Eremano joty vaꞌerã, heꞌi.
—Xe Nhande Rykeꞌy tee vaꞌe amano rire aju jevy vaꞌerã. Upe áry-py xe Ru rendy pype-ma aju vaꞌerã. Ipuꞌakaha reheve aju jevy vaꞌerã. Xe rembigwái marangatu yváy pygwa ndive aju jevy vaꞌerã. Petẽi teĩ yvypóry kente kwéry-pe hembiapo apokwe-rehe areko vaꞌerã.
Anhete ko xe haꞌe-ta peẽ-my. Xe Nhande Rykeꞌy tee vaꞌe aju jevy vaꞌerã peẽ-my pende ruvixarã. Ha oĩ ãy gwĩ pene paꞌũ-my xe rexa joty vaꞌerã, xe aju jevy ramo. Xe rexa eꞌỹ reheve nomano moꞌãi. Xe rexa rire ae mante omano vaꞌerã, heꞌi gwemimboꞌe kwéry-pe Hesu.
Seis áry rire, mbohapy ogweraha gwupive Hesu. Pedro, tyvýry ndive ogweraha. Haꞌe kwéry anho ogwerojeupi heraha-vy yvyatyrusu-rehe.
Upéi mbohapygwa resa-py ojehete rekoviarõ-ma Hesu. Kwarahy rendy-ramima ave hendy hova. Ijao rembipepa-ma ave.
Upe-ma ramo ojekwaa ave mokõive Hesu ndive onhomongeta oĩ-vy ramo. Moisés amyrĩ ndive ojekwaa Elias amyrĩ.
Ohexa ramo, heꞌi Pedro:—Iporã nhande nhaime a-py, ore Járy, heꞌi Hesu-pe. —Ereipota ramo xe ajapo, ajapo-ta mbohapy tapýi, peteĩ vaꞌe nde-vy gwarã, peteĩ vaꞌe Moisés pegwarã, peteĩ vaꞌe Elias pegwarã ave, heꞌi íxupe Pedro.
Onheꞌẽ vyteri jave, tatatĩ hesakã vaꞌe ramigwa voi omoꞌã-ma íxupe kwéry. Tatatĩ hesakã vaꞌe paꞌũ-gwi ohendu-ma onheꞌẽ vaꞌe:—Ko vaꞌe xe raꞌy, xe rembihayhu vaꞌe, heꞌi. —Arovyꞌa porã voi íxupe. Ejeapysaka katu inheꞌẽ-rehe, heꞌi Hesu-rehe tatatĩ hesakã ramigwa paꞌũ-gwi onheꞌẽ vaꞌe.
Upe vaꞌe nheꞌẽ ohendu ramo, mbohapy hemimboꞌe onhemondýi eterei. Ojeity-ma. Ovapy-py hoꞌa oho-vy, onhemondýi eterei-gwi.
Ha Hesu opoko joty hese:—Epuꞌã jevy katu, heꞌi. —Anive erekyhyje teĩ, heꞌi ovapy-py hoꞌa vaꞌekwe-pe.
Onheakãrupi jevy ramo, avave ndohexáiry. Hesu-pe anho mante ohexa.
Upéi ogwejy jevy ou-vy yvyaty-gwi. Ogwejy jave heꞌi:—Anive eremombeꞌu teĩ ne rembiexagwe avave-pe, heꞌi. —Ha upe rire katu xe Nhande Rykeꞌy tee vaꞌe amano rire, aikove jevy rire ae katu, emombeꞌu katu ne rembiexagwe, heꞌi íxupe kwéry omanda-vy.
Upéi oporandu íxupe hikwái:—Jahexa kuri Elias oikove jevy ramo. Aipo ramo, maꞌerã po heꞌi judeu rekomboꞌehaty, “Toikove jevy ranhe ou-vy Elias Cristo renonde-rupi” heꞌi Hesu-pe.
Upéi heꞌi Hesu íxupe kwéry:—Haꞌe-ma ngatu. Anhetegwa omombeꞌu hese judeu rekomboꞌehaty. “Ou ranhe vaꞌerã voi Elias” heꞌi, “omoatyrõmba hagwã” ndeꞌi reíry hikwái.
Ha haꞌe-ta peẽ-my. Ou-ma vaꞌekwe Elias. Ojapose vaꞌe rei, ojapo hese kuri, ndohexakwaáiry hese-gwi. Upéixa ete ave arã xe-rehe xe Nhande Rykeꞌy tee vaꞌe-rehe ojapose vaꞌe rei ojapo vaꞌerã, heꞌi Elias rehegwa nheꞌẽ oikwaa uka-vy íxupe kwéry.
Upe ramo:—Batista-rehe nipo onheꞌẽ raꞌe, heꞌi Hesu-rehe hikwái.
Ogwahẽ jevy ou-vy ramo ijaty jaty vaꞌe kente ha-py, oho onhesũ gwetypyꞌã-rehe Hesu rovagwy-py:
—Ndikatúi pa ereiporiahuvereko xe raꞌy-pe, xe Járy? heꞌi. —Heꞌoꞌã oꞌã vaꞌe oiko asy voi. Oime ha-py rei hoꞌa. Tata-rupi y-py ave hoꞌa oho-vy.
Aru teĩ kuri íxupe ne remimboꞌe ha-py. Ha ndikatúi ombogwera íxupe, heꞌi íxupe túvy.
Upéi heꞌi Hesu upe pygwa-pe:—Peẽ xe-rehe pejerovia eꞌỹ vaꞌe, pene akã hatã vaꞌe. Xe ae katu ndaxe are moꞌãi pene ndive. Ndoroipokwaa are moꞌãvéi-ma. Eru katu xe ha-py hasy vaꞌe, heꞌi upe pygwa kwéry-pe.
Ogweru rire, ojaꞌo anháy-pe imondo hagwã. Ha anháy katu osẽ íxugwi oho-vy. Upe-ma ramo okwera porã-ma hasy vaꞌekwe.
Ha upéi katu upe hemimboꞌe ombogwerase moꞌã vaꞌekwe, oporandu nhemi Hesu-pe haꞌe anho oho ha-py:—Maꞌerã-gwi po ndore puꞌakái anháy-rehe oromosẽ hagwã íxugwi imondo-vy, heꞌi íxupe
Ha Hesu heꞌi:—Peẽ katu ndapejerovia teéiry xe-rehe peiko-vy. Anhetegwa amombeꞌu-ta peẽ-my. Oĩ temitỹ raꞌỹi mixĩ eterei vaꞌe voi mostarda héry vaꞌe. Upe temitỹ raꞌỹi mixĩ vaꞌe-rami, mixĩ jepe xe rerovia tee ramo, imbaraete joty vaꞌerã ne nheꞌẽ. Ere vaꞌerã ko yvyatygwasu-pe: “Ejei katu outro henda-py tereho” ere ramo, ojepeꞌa vaꞌerã. Ipokatu voi vaꞌerã ne nheꞌẽ mbaraete-vy, heꞌi íxupe. —Nde ae rei ramo, nosẽi vaꞌerã anháy. Nande puꞌakái vaꞌerã hese. Ha Nhandejáry-pe ne nheꞌẽ eremondo mondo ramo, erekaru eꞌỹ reheve erehasa ramo ave, upéixa ramo nde puꞌaka arã hese. Eremosẽ vaꞌerã imondo-vy, heꞌi gwemimboꞌe-pe Hesu omombeꞌu-vy.
Ha hemimboꞌe kwéry katu ojogweroatypa jevy peteĩ henda-py. Galiléia yvy-py ojeheꞌa jevy ojóehe. Upe ramo heꞌi íxupe kwéry Hesu:—Xe Nhande Rykeꞌy tee vaꞌe xe meꞌẽ vaꞌerã xe reraha-vy. Xe-rehe ijaꞌeꞌỹ vaꞌe po-py xe meꞌẽ vaꞌerã. Upe rire xe juka uka vaꞌerã. Xe juka rire, mbohapy áry ohasa jevy rire katu, xe moingove jevy-ma vaꞌerã Nhandejáry, heꞌi íxupe kwéry Hesu.Upéa ohendu ramo, ipyꞌa reraha, ipyꞌa nhemondýi. Ndovyꞌavéi hemimboꞌe kwéry.
Hesu opaga impostoHa upéi katu Hesu gwemimboꞌe kwéry ndive ogwahẽ oho-vy Cafarnaum tetã-my. Upe-py ogwahẽ ramo, oho Pedro ha-py oporombopaga vaꞌety:—Ne mboꞌeháry ndopagái tipo imposto Nhandejáry róga kakwaa pegwarã? heꞌi Pedro-pe hikwái oporandu-vy.
—Omeꞌẽ-ta voi, heꞌi íxupe.Koty-py oike jevy ramo, Hesu heꞌi ranhe íxupe:—Kivaꞌe vaꞌe-pe heꞌi ko yvy arigwa mburuvixagwasu vaꞌe, “Pemeꞌẽ xe-vy imposto?” Gweꞌýi kwéry-pe pa ojerure raꞌe? Gweꞌýi eꞌỹ-pe pa ojerure raꞌe? heꞌi Pedro-pe oporandu-vy.
—Gweꞌýi eꞌỹ-pe mante ojerure, heꞌi Pedro.—Aipo ramo, heꞌi Hesu. —“Pemeꞌẽ katu” ndeꞌíry gwaꞌýry-pe. Xe Nhandejáry raꞌy. “Emeꞌẽ katu” ndeꞌíry xe-vy xe Ru, heꞌi.
—Ha “Hesu ndopagái imposto, nopenái raꞌe Nhandejáry róga-rehe” ndaipotái heꞌi raꞌe xe-rehe. Upéa-gwi ekwa tereho yugwarusu-py. Eity nde pinda erenohẽ hagwã pira. Erenohẽ ypy vaꞌe eipyhy pira ejurupeꞌa. Ijuru-py erejohu-ta peteĩ itaendy plata. Eraha eremeꞌẽ hagwã oporombopaga vaꞌe-pe. Xe-rehe, nde-rehe ave emeꞌẽ íxupe, heꞌi Pedro-pe Hesu.
Upe ramo ogwahẽ ou-vy Hesu ha-py hemimboꞌe kwéry:—Nhandejáry nhande ruvixarã-pe omoirũ tee vaꞌe gwive paꞌũ-my, kivaꞌe-pe tipo nhambotuvixave vaꞌerã? heꞌi oporandu-vy íxupe hikwái.
Upéi ohenói mitã-pe ou hagwã. Omoĩ gwemimboꞌe kwéry rovagwy-py omombeꞌu hagwã hesegwa nheꞌẽ:
—Amombeꞌu-ta peẽ-my anhetegwa. Ha peẽ penhemboete ukase ramo moꞌã, napemoirũ moꞌãi vaꞌerã Nhandejáry pende ruvixarã-pe. Ha pende rekoha perova ranhe ramo, mitã-rami pende reko pemomirĩ peiko-vy ramo ae katu, pemoirũ-ma vaꞌerã Nhandejáry-pe. Upe onhemomirĩve vaꞌe katu, ko mitã-rami oiko vaꞌe katu ave, upéa ko omboeteve vaꞌerã íxupe Nhandejáry oiko ha-rupi nhande ruvixarã.
Xe réry-py pemogwahẽ ramo koixagwa, ko mitã-rami oiko vaꞌe gwive, xe-vy xe mogwahẽ vaꞌerã ave, heꞌi gwĩ onhemboete ukase moꞌã vaꞌe-pe.
Upéi heꞌi jevy Hesu:—Pejeapysaka katu xe nheꞌẽ-rehe, heꞌi. —Ko mitã-rami oiko vaꞌe, heko mirĩ vaꞌe, xe-rehe ojerovia vaꞌe ave, oĩ ohesa rerova uka vaꞌerã xéhegwi ombojejavy uka-vy. Hekoha vai eterei upe vaꞌe. Iporã arã raꞌe jajuka hagwã omboꞌe vai eꞌỹ ngatu. Iporãve arã raꞌe nhanhapytĩ itagwasu ijajuꞌy-rehe raꞌe. Iporãve arã raꞌe nhamombo ygwasu-py omboꞌe vai eꞌỹ ngatu. Iporãve voi ko raꞌe omano ranhe raꞌe omboꞌe vai eꞌỹ ngatu pono xe-rehe ojeroviase vaꞌe-pe omboꞌe vaipa rei.
—Ojekwaa vaꞌerã ou-vy nhane mbojejavy ukase vaꞌe. Ha inheꞌẽ renduharã-pe katu, amboasy eterei. Ha nhane mbojejavy ukase vaꞌe-pe katu amboasy eterei ave hembiapo vairã-rehe.
Xáke, penhangareko katu pendéjehe. Nde po-gwi paraꞌe erejejavy ramo, nde py-gwi paraꞌe erejejavy ramo, ejahya katu nde po, ejahya katu nde py ave eremombo-vy. Peteĩ ipo eꞌỹ vaꞌe rekoha-rami eiko. Peteĩ nde py eꞌỹ vaꞌe rekoha-rami ave eiko. Iporãve nde posogwe, ne karẽ ave, eregwahẽ hagwã ereho-vy Nhandejáry oiko haty-py. Ha ne mombo ramo tata opa opa rei eꞌỹ vaꞌe-py katu mokõi nde po reheve, mokõi nde py reheve ave, ivaive arã nde-vy. Nde poriahu ete vaꞌerã. Ha nde resa ne mbojejavy ukase ramo, enohẽ katu nde resa emombo ndéhegwi. Peteĩ nde resa eꞌỹ vaꞌe rekoha-rami eiko. Iporãve peteĩ nde resa reheve eregwahẽ ereho-vy Nhandejáry oiko haty-py. Ne mombo ramo tata opa opa rei eꞌỹ vaꞌe-py mokõi nde resa reheve, ivaive arã nde-vy.
Penhangareko porã katu pendéjehe. Oĩ hekoha porã vaꞌe hekoꞌive vaꞌe. Ha peẽ katu aníke pemboete eꞌỹ teĩ íxupe. Nhandejáry rembigwái yváy pygwa vaꞌe onhangareko vaꞌe hese. Xe Ru rovagwy-py oĩ upe inhangarekoha. Upéa-gwi ani pemboete eꞌỹ teĩ hekoꞌive vaꞌe-pe. Xe ave Nhande Rykeꞌy tee vaꞌe, okanhy vaꞌekwe aresende hagwã ajekwaa aju-vy vaꞌekwe. Upéa-gwi aníke pemboete eꞌỹ teĩ upe mitã-rami hekomirĩve vaꞌe-pe, heꞌi gwemimboꞌe kwéry-pe Hesu.
Upéi Hesu omombeꞌu arandu rehegwa nheꞌẽ ovexa rehegwa nheꞌẽ-rami oiporu:—Oĩ vaꞌekwe heta hymba ovexa vaꞌe. Cem gwymba-rehe onhangareko oiko-vy. Upéi peteĩ okanhy ramo íxugwi, kóixa ojapo vaꞌerã paraꞌe, heꞌi. —Oheja vaꞌerã upe noventa e nove okanhy eꞌỹ vaꞌe. Yvyatyrusu-py oheja vaꞌerã mombyryve ryve oho arã oheka heka hagwã okanhy vaꞌekwe.
Ojohu-ma ramo, ovyꞌa eterei gwymba-rehe, “Ajohu-ma peteĩ okanhy vaꞌekwe ajohu-ma upe okanhy vaꞌekwe” heꞌi. Heta okanhy eꞌỹ vaꞌe kwéry-rehe ovyꞌa joty. Ha upe peteĩ okanhy vaꞌekwe-rehe, ojohu jevy-ma vaꞌekwe-rehe ovyꞌa etereive voi oiko-vy.
Upéixa ete pende Ru yváy pygwa ndoipotái ni peteĩ mitã-rami neꞌírã oikwaa vyteri vaꞌe, heko mirĩ vaꞌe, okanhy íxugwi mombyry oho-vy, heꞌi gwemimboꞌe kwéry-pe Hesu.
Upéi heꞌi jevy Hesu:—Ha nde rapixa, xe-rehe ojerovia vaꞌe, hembiapo vai ramo nde-rehe, ne anho tereho kuri iha-py. Ekwa haꞌe anho oiko ha-py, eikwaa uka katu íxupe katu nde-rehe hembiapo vaikwe. Ne rendu ramo, erenhombojoja jevy-ma raꞌe.
—Ha nde-vy anho nane renduséi ramo, eraha kuri ne irũ nde rupive peteĩ, mokõi paraꞌe. Upéixa mokõi vaꞌe, mbohapy vaꞌe resa-py ojekwaa porã-ma vaꞌerã ojehu vaꞌerã gwive.
Ha peẽ mbohapygwa napene renduséi ramo ave katu, emombeꞌu Hesu reroviaha-pe onhomboaty aty haty-py. Ha upe vaꞌe kwéry-pe nohenduséi ramo ave katu, anive eremboete teĩ íxupe. Onhomboete eꞌỹ vaꞌe-rami ereko íxupe, nhande kwéry eꞌỹ-rami. Plata-py oporombopaga vaꞌety-rami rei joty ereko íxupe.
Amombeꞌu-ta peẽ-my anhetegwa vaꞌe. Penhomboaty haty-py ipokatu vaꞌerã pene nheꞌẽ. “Ipyꞌa potĩ-ma” peje ramo pende rapixa-rehe, Nhandejáry ave heꞌi ave vaꞌerã hese, “Ipyꞌa potĩ-ma” heꞌi ave vaꞌerã hese. Ha, “Ipyꞌa kyꞌa joty” peje ramo nde rapixa-rehe, Nhandejáry ave heꞌi ave vaꞌerã, “Ipyꞌa kyꞌa” heꞌi ave vaꞌerã. Ipokatu vaꞌerã voi pene nheꞌẽ.
Anhete ko xe haꞌe-ta peẽ-my. Ko yvy-py peẽ mokõi vaꞌe penhomboaty ramo, perojoja ramo oração apo-vy, omeꞌẽ vaꞌerã peẽ-my pene rembijerure xe Ru yváy pygwa. Xe réry-py erenhomboaty ramo, peẽ mokõi vaꞌe paraꞌe, peẽ mbohapy vaꞌe paraꞌe, upe-py ete pene paꞌũ-my aime vaꞌerã xe ave, heꞌi Hesu mbaꞌéixa jaiko nhanhomboaty aty haty-py omombeꞌu-vy.
Upe ramo onhemoꞌagwĩve ou-vy Hesu ypy-py Pedro. Heꞌi íxupe:—Xe reꞌýi xe-rehe hembiapo vai vai ramo, iporã pa aiporiahuverekori kori joty íxupe? Sete vése peve pa aiporiahuvereko vaꞌerã íxupe? heꞌi Hesu-pe Pedro oporandu-vy.
Ha Hesu heꞌi:—Sete vése anho peve nomeꞌẽi arã. Sete vése setenta vése peve ae katu eiporiahuverekori kori katu íxupe, heꞌi. —Nde-rehe hembiapo vairi iri ramo jepe, eiporiahuvereko meme meme joty katu íxupe, heꞌi Pedro-pe Hesu.
Upéi heꞌi jevy:—Upéa-rehe amombeꞌu-ta peẽ-my arandu rehegwa nheꞌẽ mburuvixagwasu oporoporiahuvereko vaꞌety rehegwa nheꞌẽ poru-vy. Oĩ mburuvixagwasu, oĩ ave hembigwái kwéry oreve vaꞌe. Ijáry oipota ombohekovia jevy íxupe oreve vaꞌe repy. Upe mburuvixagwasu heꞌi Nhandejáry nhande ruvixa-rehe.
Ohenói rire gwembigwái upe mburuvixagwasu, ou ijáry ha-py peteĩ hembigwái heta eterei oreve vaꞌe, heta milhões oreve vaꞌe.
“Erereve vaꞌe repy emeꞌẽ katu xe-vy” heꞌi gwembigwái-pe. Ha ndogwerekói-gwi ndikatúi omeꞌẽ. Upe-ma ramo heꞌi hese ijáry outro gwembigwái-pe: “Eraha katu erevende hagwã entéro haꞌe ae ogwereko vaꞌe gwive. Hembireko, taꞌýry, tajýry, haꞌe ave evende katu. Upéi eru katu xe-vy upe ne remivende vaꞌekwe repykwe” heꞌi hese ijáry.
Upe-ma ramo upe hembigwái heta eterei oreve vaꞌe onhesũ gwetypyꞌã-rehe ojáry rovagwy-py. “Aníke nde poxy teĩ xe-vy. Ãy ndikatúiry apaga nde-vy. Emoĩ katu xe-vy arakaꞌe pa aju-ta apagapa hagwã nde-vy” heꞌi ojáry-pe.
—Upéi ijáry oiporiahuvereko-ma íxupe. Ohexakwaa rei-ma íxupe. Ireveha oheja rei. Nombopagái íxupe oiporiahuvereko-gwi íxupe.
Osẽ rire ojáry ha-gwi, upe hembigwái otopa oirũ mixĩmi plata-rehe oreve vaꞌe íxupe. Ojyryvirunga íxupe, ombovava vava íxupe ijajuꞌy-rehe omoingo asy-vy. “Emeꞌẽ mani katu, emeꞌẽ mani katu erereveha repy” heꞌi oirũ-pe.
—Upe-ma ramo gwetypyꞌã-rehe onhesũ upe hembigwái rovagwy-py: “Aníke nde poxy teĩ xe-vy. Ani erejapura eterei teĩ. Apagapa arã voi ko nde-vy” heꞌi oirũ-pe.
Ha ndoiporiahuverekovéi-ma íxupe. Omoĩ uka preso opagaha óra peve.
Ha outro hembigwái kwéry katu hexaháry voi. Omboasy eterei hembiapokwe. Oho omombeꞌu ojáry-pe entéro ojapo vaꞌekwe.
—Ha upe rire katu ijáry ohenói jevy upe gwembigwái-pe. “Tou katu” heꞌi. “Nde rekoha vai voi ko nde raꞌe” heꞌi íxupe. “Orohexakwaa-ma kuri erejerure-gwi xe-vy. Norombopaga ukáiry nde reveha repy gwive.
Maꞌerã po ndereiporiahuverekói ne irũ-pe oroiporiahuvereko hagwe-rami?” heꞌi upe gwembigwái-pe.
Upéa-gwi ipoxy íxupe ogwereko asy-vy. “Emoĩ íxupe preso. Embopaga uka íxupe eremoingo asy-vy, enterove oreve vaꞌe gwive opaga hagwã” heꞌi hese ijáry.
Upéixa ave pende rereko asy vaꞌerã xe Ru yváy pygwa vaꞌe. Nde reꞌýi nde pyꞌa gwive ereiporiahuvereko eꞌỹ ramo, peẽ-my ave pende rereko asy vaꞌerã, heꞌi Hesu arandu rehegwa nheꞌẽ omombeꞌu-vy.
Heta nheꞌẽ porã porã omombeꞌu Hesu ha upe rire katu osẽ oho-vy Galiléia yvy-gwi, ohasa ysyry Jordão rovái. Judéia yvy-py oho.
Upe-py heta eterei ijaty vaꞌe oho hapykwéri. Oavyte-py ogweraha Hesu-pe. Ha hasy vaꞌe kwéry-pe katu ombogwera joty oho-vy.
Upe-py oĩ ave fariseu vaꞌe. Ogwahẽ ou-vy iha-py. Omonheꞌẽavyse moꞌã Hesu-pe. Upéa-gwi oporandu íxupe:—Omenda vaꞌekwe opoi rei ramo gwembireko-gwi, oiko joty tipo tekoha-rupi, heꞌi omonheꞌẽavyse moꞌã-vy Hesu-pe.
heꞌi Nhandejáry kwatia nheꞌẽ. Maꞌerã napemonheꞌẽi upéa rehegwa kwatia nheꞌẽ peikwaa porã hagwã, oikwaa uka porã hagwã peẽ-my.
Nhandejáry kwatia nheꞌẽ heꞌi hagwe-rami jaikwaa omenda vaꞌekwe rekoha. Ndoikovéi haꞌe anho rei. Peteĩxa ae hekoha. Upéa-gwi tomomboi uka eꞌỹ katu teko rei Nhandejáry remimbojeheꞌa, heꞌi fariseu kwéry-pe.
Haꞌe kwéry katu heꞌi joty omonheꞌẽavyse-vy moꞌã íxupe:—Aipo ramo, maꞌerã heꞌi vaꞌekwe Moisés amyrĩ: “Erepoise ramo ne rembireko-gwi, ehai ranhe kwatia-rehe ereikwaa ukapa hagwã. Upéi emeꞌẽ íxupe kwatia erepoi hagwã íxugwi” heꞌi vaꞌekwe Moisés amyrĩ. Maꞌerã heꞌi vaꞌekwe yma gware upéa? heꞌi Hesu-pe oporandu-vy.
Ha Hesu heꞌi:—Pende pyꞌa ratã-gwi napehenduséiry nheꞌẽ. Upéa-gwi Moisés amyrĩ heꞌi vaꞌekwe peẽ-my pepoi hagwã pene rembireko-gwi. Ha ojejapo hagwe áry-py kunha ypy kwimbaꞌe ypy ndive katu, gwĩ omoirũ vaꞌekwe Nhandejáry ndeꞌíry voi vaꞌekwe opoi poi hagwã, heꞌi.
—Haꞌe-ta peẽ-my: Gwembireko-gwi opoi rei vaꞌe omenda jevy ramo, onhemongyꞌa vaꞌerã, ojapo vai vaꞌerã gwembirekokwe-rehe. Ha kwimbaꞌe ambue ndive ae hembireko oiko vaꞌe, gwembireko ojapo vai hese-gwi ae opoi vaꞌe katu, nonhemongyꞌái vaꞌerã, ndojapo vaíry gwembirekokwe-rehe, heꞌi omenda vaꞌekwe-rehe.
Upe ramo heꞌi íxupe hemimboꞌe kwéry:—Aipo ramo, naiporãi-gwi japoi nhane rembireko-gwi, iporãve paraꞌe nhande nhamenda eꞌỹ jaiko-vy nhane anho rei jaiko, heꞌi íxupe.
Ha Hesu heꞌi íxupe:—Ndaꞌéiry upéixa, heꞌi. —Ndaꞌéiry enterove vaꞌe-pe omenda eꞌỹ hagwã. Gwĩ Nhandejáry oipota omenda eꞌỹ vaꞌe-pe ae, upéa-pe aipo haꞌe. Ndahaꞌéiry enterove vaꞌe-pe rei haꞌe.
—Napeteĩxairy omenda eꞌỹ vaꞌe. Oĩ oiko ypy ramo nahesãiry vaꞌe. Nomendáiry. Ndahaꞌéiry omendasereꞌỹ-gwi. Oĩ omenda eꞌỹ vaꞌe ikatu eꞌỹ vaꞌe. Oĩ ave omenda eꞌỹ vaꞌe nomendaséi-gwi. Heteaꞌe aꞌe ombaꞌapo hagwã Nhandejáry nhande ruvixa-pe. Upéa-gwi nomendaséiry. Tomenda eꞌỹ oiko-vy omendase eꞌỹ vaꞌe, heꞌi omenda eꞌỹ vaꞌe-rehe.
Upe ramo ojereru okwa-vy Hesu renda-py mitã opo omoĩ hagwã hese, ojapo hagwã oração hese. Ha hemimboꞌe kwéry katu:—Togweru eꞌỹ katu mitã, heꞌi ojoko-vy moꞌã íxupe.
Ha Hesu heꞌi:—Ani pejoko teĩ mitã ou vaꞌerã. Tou katu xe renda-py, heꞌi joty Hesu. —Haꞌe-ta peẽ-my: Kente kwéry onhemboete ukase rei vaꞌe nomoirũi-ma vaꞌerã Nhandejáry gwuvixarã-pe. Ha gwĩ onhembotuvixase eꞌỹ vaꞌe, mitã-rami hekomirĩve vaꞌe ae, omoirũ-ma vaꞌerã Nhandejáry gwuvixarã-pe. Upéa-gwi ani pejoko teĩ mitã ou vaꞌerã, heꞌi mitã-rehe oikwaa uka-vy kivaꞌe po omoirũ-ta Nhandejáry-pe.
Upéi mitã-rehe opo omoĩ rire, osẽ oho-vy.
Peteĩ óra-py ogwahẽ ou-vy Hesu ha-py kariaꞌy imbaꞌe reta vaꞌe:—Mboꞌeháry, heꞌi Hesu-pe, —Mbaꞌeixagwa ajapo-ta iporã vaꞌe aikove hagwã Nhandejáry ndive apaveꞌỹ reheve, heꞌi Hesu-pe oporandu-vy.
—Maꞌerã ereporandu xe-rehe iporã vaꞌe-rehe, heꞌi. —Nhandejáry haꞌe anho mante hekoha porã tee vaꞌe. Nhandejáry ndive ereikove memese ramo, eiko katu Nhandejáry remimombeꞌukwe nde rekorã-rupi, heꞌi upe imbaꞌe reta vaꞌe-pe Hesu.
—Heta hemimombeꞌukwe. Mbavaꞌe vaꞌe xe ajapo-ta? heꞌi Hesu-pe oporandu-vy.
heꞌi upe imbaꞌe reta vaꞌe-pe Hesu.
—Upéa nheꞌẽ namokanhýi ahendupa aiko-vy, heꞌi Hesu-pe upe kariaꞌy. —Kivaꞌe nheꞌẽ ajapove-ta? heꞌi oporandu-vy Hesu-pe.
—Peteĩ anho nderejapói nde reko agwyje hagwã, heꞌi íxupe. —Nde reko agwyjese ramo, eraha ranhe evendepa erereko vaꞌe. Upe rire katu emeꞌẽmba hepykwe iporiahu vaꞌe kwéry-pe. Nde reko agwyje-ma vaꞌerã, heꞌi íxupe. —Hetave oĩ vaꞌerã nde-vy gwarã yváy-py. Ha upe rire katu eju xe moirũ, heꞌi upe kariaꞌy imbaꞌe reta vaꞌe-pe.
Upéa nheꞌẽ ohendu ramo, ndovyꞌavéi oho-vy. Heta mbaꞌe porã porã ogwereko-gwi, ojepyꞌa reraha oho-vy. Imytuꞌeꞌỹ-gwi ombaꞌe kwéry-rehe ojepyꞌa reraha oho-vy.
Upe ramo heꞌi Hesu gwemimboꞌe kwéry-pe:—Amombeꞌu-ta peẽ-my anhetegwa vaꞌe. Imbaꞌe reta vaꞌe hasy peve omoirũ vaꞌerã Nhandejáry gwuvixarã-pe.
—Amombeꞌu jevy-ta peẽ-my: Hasy eterei nhambohasa kaꞌijugwasu kwa-rupi mymbagwasu camelo. Ha hasyve voi gwĩ imbaꞌe reta-rehe ojerovia vaꞌe omoirũ hagwã Nhandejáry nhande ruvixa-pe, heꞌi gwemimboꞌe kwéry-pe.
Ha haꞌe kwéry katu onhemondýi eterei-ma upéa ohendu ramo.—Aipo ramo, kivaꞌe nipo onheresende vaꞌerã, kivaꞌe nipo onheresende vaꞌerã. Avave nonheresende moꞌãi arã raꞌe, heꞌi ojóupe.
Ha haꞌe katu osareko reko oĩ-vy hese kwéry:—Ojéhegwi rei nonheresendéi arã avave. Nhandejáry haꞌe anho mante oĩ ne resendeharã. Haꞌe opambaꞌe rereko kwaaha voi, heꞌi gwemimboꞌe kwéry-pe.
Upe ramo heꞌi Pedro:—Upe imbaꞌe reta vaꞌe, mbaꞌeve voi novendéiry ne moirũ hagwã-rehe, heꞌi. —Ha ore katu opambaꞌe oroheja oromoirũ hagwã. Mbavaꞌe tipo ombohekovia vaꞌerã ore-vy? heꞌi íxupe Pedro oporandu-vy.
—Anhetegwa vaꞌe amombeꞌu-ta peẽ-my, heꞌi. —Peẽ xe moirũ vaꞌe ameꞌẽ vaꞌerã peẽ-my gwarã. Upe Nhandejáry ombopyahupa omoatyrõmbaha áry-py, xe Nhande Rykeꞌy tee vaꞌe agwapy vaꞌerã Nhandejáry ogwapy haty-rehe. Pe apyka resaupa hesakã vaꞌe ári agwapy vaꞌerã enterove areko hagwã hembiapokwe pokwe-rehe. Upe áry-py peẽ ave pegwapy vaꞌerã mburuvixa ogwapy haty-rehe doze apyka ári pegwapy ave vaꞌerã pereko hagwã hembiapokwe pokwe-rehe Israel reꞌýi kwéry doze tetã tetã-rupi oiko vaꞌe-pe.
Ãy haꞌe-ta enterove vaꞌe-pe: Xe-rehe ha-py nde róga pygwa ereheja ramo, ombohekovia vaꞌerã nde-vy ne rembiejare. Xe moirũ hagwã nde rykeꞌy ereheja ramo, nde ryvy ereheja ramo, ne reindy ereheja ramo, nde ryke ereheja ramo, nde kypyꞌýry ereheja ramo, nde kyvy ereheja ramo, nde ru ereheja ramo, nde sy ereheja ramo, nde raꞌy, nde rajy ereheja ramo, ne memby ereheja ramo, nde yvy ereheja ramo ave xe moirũ hagwã, ombohekoviarõ vaꞌerã nde-vy ne rembiejare-rehe. Nde rexakwaa rei jevy vaꞌerã. Hetave arã omeꞌẽ vaꞌerã nde-vy. Peteĩ ereheja vaꞌekwe rekovia omeꞌẽ vaꞌerã nde-vy cem peve, heꞌi. —Ereikove meme vaꞌerã Nhandejáry ndive erepaveꞌỹ reheve.
Heta oĩ ãy onhemboeteve vaꞌe. Ha upe rire katu ndatuvixa mbaꞌéiry vaꞌerã Nhandejáry-pe. Heta oĩ ãy onhemboete eꞌỹ vaꞌe. Ha upe rire katu tuvixa mbaꞌe vaꞌerã Nhandejáry-pe, heꞌi gwemimboꞌe kwéry-pe Hesu.
Hesu omombeꞌu Nhandejáry nhande ruvixa rehegwa nheꞌẽ uvaty járy rehegwa nheꞌẽ-rami“Heta oĩ ãy onhemboete eꞌỹ vaꞌe. Ha upe rire katu tuvixa mbaꞌe vaꞌerã Nhandejáry-pe” heꞌi kuri Hesu. Upéa nheꞌẽ kwaa uka-vy gwemimboꞌe kwéry-pe omombeꞌu íxupe arandu rehegwa nheꞌẽ uvaty járy rehegwa nheꞌẽ rami:—Oĩ vaꞌekwe uvaty járy, haꞌe oporomombaꞌapo vaꞌekwe. Upe uvaty járy heꞌi Nhandejáry nhande ruvixa-rehe. Voi osẽ oho-vy oheka ombaꞌapo vaꞌerã uvaty-py.
—Otopa ramo: “Peteĩ áry ne rembiapo repy ameꞌẽ-ta nde-vy” heꞌi ombaꞌapo vaꞌerã-pe. Inheꞌẽ omoporã rire, “Tapeho pembaꞌapo xe uvaty-py” heꞌi.
Ha upéi katu asaje ramo osẽ jevy oho-vy ijáry. Praça-py ombaꞌapose vaꞌe omombaꞌapoharã-pe ohaꞌarõ haty-py oho ramo, ohexa ombaꞌapo eꞌỹ vaꞌe. “Peẽ ave tapeho pembaꞌapo xe uvaty-py” heꞌi, “Ne rembiapo repy ameꞌẽ vaꞌerã nde-vy” heꞌi ombaꞌapo vaꞌerã-pe. Inheꞌẽ-py oho ombaꞌapo.
Upéi larose osẽ jevy oho-vy. Otopa jevy ramo nomombaꞌapói íxupe vaꞌe, ombaꞌapo eꞌỹ vaꞌe, “Pembaꞌapo” heꞌi. “Ne rembiapo repy ameꞌẽ vaꞌerã nde-vy” heꞌi íxupe. Upéi kaꞌarugwasu osẽ jevy oho-vy. Otopa jevy ramo nomombaꞌapói íxupe vaꞌe-pe, “Pembaꞌapo” heꞌi jevy íxupe kwéry.
Upéi kaꞌaru ete osẽ jevy oho-vy otopa jevy ombaꞌapo eꞌỹ vaꞌe, onhemboꞌy oĩ vaꞌe-pe: “Maꞌerã tipo penhemboꞌy rei peĩ-vy a-py kaꞌaru peve? Maꞌerã tipo napembaꞌapói?” heꞌi íxupe kwéry oporandu-vy.
“Norombaꞌapói nore mombaꞌaposéi-gwi” heꞌi uvaty járy-pe. “Aipo ramo, peẽ ave iporã peho pembaꞌapo xe uvaty-py” heꞌi ombaꞌapo vaꞌerã-pe.
Kaꞌaru pytũ-ma jave, ijáry heꞌi gwembigwái-pe: “Ehenói ombaꞌapo vaꞌe kwéry-pe ou hagwã. Emeꞌẽ peteĩ teĩ-pe hembiapokwe repy. Gwĩ kaꞌaru ae ombaꞌapo vaꞌe-pe, emeꞌẽ ranhe íxupe. Ha upe rire katu emeꞌẽ gwĩ voi gwive ombaꞌapo vaꞌe kwéry-pe” heꞌi gwembigwái-pe.
Ou ramo gwĩ kaꞌaru eteve ombaꞌapo vaꞌekwe omeꞌẽ íxupe peteĩ áry hembiapo repy.
Upéi ou ave gwĩ voi gwive ombaꞌapo vaꞌekwe: “Omeꞌẽve-ta nhande-vy” heꞌi moꞌã ojéupe. Ha ambue kwéry-pe omeꞌẽha-rami ave omeꞌẽ íxupe. Peteĩ áry hembiapo repy ae omeꞌẽ íxupe. Omeꞌẽ ramo, “Maꞌerã po ambue kwéry-pe eremeꞌẽha-rami ave ore-vy eremeꞌẽ?” heꞌi ojáry-pe.
“Gwĩ kaꞌaru ete ombaꞌapo vaꞌekwe sapyꞌa ete ombaꞌapo. Mixĩ mante ombaꞌapo. Maꞌerã po ore-vy eremeꞌẽha-rami ave eremeꞌẽ íxupe?” heꞌi. “Ore kwéry katu ore kaneꞌõ-ma orombaꞌapo-vy. Kwarahy hakugwasu-rupi orombaꞌapo. Voi gwive kaꞌaru ete peve orombꞌapo” heꞌi. “Maꞌerã po hetave neremeꞌẽi ore-vy? Kaꞌaru ae ombaꞌapo vaꞌe-gwi ore oroganave vaꞌerãgwe” heꞌi ijáry-pe.
“Xe rapixa” heꞌi. “Ndajapo vaíry nde-rehe” heꞌi. “Peteĩ áry ne rembiapo repy ameꞌẽ-ta nde-vy, haꞌe ramo, eremoporã-ma kuri xe nheꞌẽ.
Eraha ne rembiapokwe repy tereho. Nde-vy ameꞌẽha-rami ave ameꞌẽse gwĩ kaꞌaru ete ae ombaꞌapo vaꞌekwe-pe” heꞌi. “Ndaipóri xe jokoharã xe ameꞌẽse vaꞌe ameꞌẽ vaꞌerã. Aiporiahuvereko kuri gwĩ kaꞌaru ete ae ombaꞌapo vaꞌekwe-pe. Upéa-gwi nande aꞌéiry nipo raꞌe xe-rehe” heꞌi ombaꞌapo vaꞌe-pe ijáry.
Upéixa ete heta oĩ ãy onhemboete uka eꞌỹ ete oiko vaꞌe. Ha upe rire katu tuvixa mbaꞌe vaꞌerã Nhandejáry-pe. Heta oĩ ãy onhemboete ukaseve vaꞌe. Ha upe rire katu natuvixa mbaꞌéiry voi vaꞌerã Nhandejáry-pe, heꞌi gwemimboꞌe kwéry-pe Hesu.
Ha upéi katu Hesu ojeupi upi oho-vy. Jerusalém tetã-my ogwahẽ hagwã oho-vy. Ogwata jave ogwenohẽ gwĩ doze gwemimboꞌe. Teꞌýi jusu avyte-gwi íxupe kwéry anho ogwenohẽ omombeꞌu hagwã ojéupe oiko-ta vaꞌe:
—Pejeapysaka katu, heꞌi. —Jaha jaiko-vy Jerusalém tetã-my. Upe-py xe Nhande Rykeꞌy tee vaꞌe xe pyhy vaꞌerã xe meꞌẽ hagwã paꞌi ruvixa kwéry-pe, judeu rekomboꞌehaty kwéry-pe ave. Upe-py, “Iporã eremano” heꞌi vaꞌerã xe-vy.
Upéi xe meꞌẽ vaꞌerã nhande kwéry eꞌỹ vaꞌe-pe xe-rehe onhembohory hagwã, xe mbopi hagwã, xe juka hagwã kurusugwasu-rehe xe rupi-vy, heꞌi. —Ha upe rire katu mbohapy áry rire anhemoingove jevy-ma vaꞌerã, heꞌi gwemimboꞌe kwéry anho-pe onhemombeꞌu-vy.
Upe ramo ogwahẽ ou-vy Hesu renda-py Zebedeu raꞌy sy. ndive ou isy. Onhesũ íxupe gwetypyꞌã-rehe ombaꞌe jerure hagwã:
—Mbavaꞌe tipo ereipota? heꞌi kunha-pe.—Ne nheꞌẽ-py togwapy nde yke-rehe joja xe memby. Erejehexa uka ramo nhande ruvixa ramo, togwapy nde yke-rehe peteĩ nde akatúa-koty. Peteĩ nde asu-koty ave togwapy, heꞌi Hesu-pe ombotuvixa ukaseve-vy moꞌã omemby.
Upéi haꞌe heꞌi:—Ndapeikwaái pene rembijerure-rehe, heꞌi. —Xe mbohasa asy hagwã-rami ave, pehasa asy-ta paraꞌe, heꞌi oporandu-vy Zebedeu raꞌy ndive-pe.—Haꞌe voi, heꞌi. —Ne ndive ore orohasa asyse, heꞌi íxupe.
—Néi, heꞌi. —Xe mbohasa asy hagwã-rami ave, pehasa asy vaꞌerã voi, heꞌi mokõigwa-pe. —Ha xe Ru ndeꞌíry apombogwapy hagwã xe yke-rehe joja. Haꞌe ae ombogwapyse vaꞌe ae, ombogwapy vaꞌerã xe yke-rehe. Ajehexa uka ramo nhande ruvixa ramo, haꞌe ae ombogwapyse vaꞌe ombogwapy arã xe yke-rehe, heꞌi mokõigwa-pe.
Ha hemimboꞌe ojerure eꞌỹ vaꞌe katu oĩ dez. Ohendu-ma ramo onhembotuvixaseve moꞌã vaꞌe-pe ogweropoxy voi. Tyvýry reheve Tiago-rehe ipoxy hikwái.
Ha Hesu katu heꞌi:—Peju katu xe ha-py, heꞌi entéro gwemimboꞌe kwéry-pe. —Peikwaa voi judeu eꞌỹ kwéry rekoha, Nhandejáry kwaa eꞌỹha rekoha. Huvixa kwéry omanda voi hese oiko-vy. Ipuꞌaka voi hese gwĩ onhemboete vaꞌe.
—Upe vaꞌe rekoha-rupi xe ndaipotái peiko. Pende rekorã a-rami. Erenhembotuvixa mbaꞌe ukase ramo, eiko katu nde rapixa rembigwái ramo. Erenhemboete ukaseve ramo, erejejokwái vaꞌe-rami eiko, heꞌi. —Nde rerekoseha-rupi voi eiko.
Xe ave Nhande Rykeꞌy tee vaꞌe jepe ndajúi vaꞌekwe xe rembigwái heta heta ajohu hagwã. Aju ae vaꞌekwe tembigwái-rami aiko hagwã. Ajejuka uka hagwã aju vaꞌekwe heta aresende vaꞌerã-rehe, heꞌi gwemimboꞌe kwéry-pe Hesu.
Osẽ jave Jericó tetã-gwi, heta teꞌýi jusu avyte-py oho Hesu.
Upe-py tapegwasu rembe-py ogwapy oĩ-vy mokõi hesapyso eꞌỹ vaꞌe:—Hesu ko raꞌe ohasa tape-rehe —oĩ heꞌi vaꞌe íxupe.Upéa nheꞌẽ ohendu ramo heꞌi:—Ore poriahuvereko katu, Davi remiarirõre. Ore poriahuvereko katu, heꞌi onheꞌẽ hatã-vy Hesu-pe.
—Pekirirĩmba katu, heꞌi íxupe ijaty vaꞌe inheꞌẽ joko-vy. Ha haꞌe ae katu onheꞌẽ hatãve:—Mboꞌeháry, Davi remiarirõre, ore poriahuvereko katu, heꞌi Hesu-pe.
Upe-ma ramo opyta Hesu. Ohenói ou hagwã:—Mbavaꞌe tipo ereipota xe ajapo hagwã nde-rehe? oporandu hesapyso eꞌỹ vaꞌe-pe.
—Eipeꞌa katu ore resa, mboꞌeháry, heꞌi íxupe.
Haꞌe katu oiporiahuvereko-ma hesapyso eꞌỹ vaꞌe-pe. Opo omoĩ hesa-rehe. Upe-ma ramo hesapyso jevy-ma hesapyso eꞌỹ vaꞌekwe. Upe rire katu omokambara-ma íxupe tape-rupi iho ramo.
Ha upéi katu Hesu gwemimboꞌe kwéry ndive ogwata oho-vy Jerusalém tetã-my. Hiꞌagwĩ oĩ ramo jepe tetã íxugwi, nogwahẽi joty upe-py oho-vy. Upe ramo ogwahẽ ranhe oho-vy Betfagé tetã mirĩ-my. Yvyaty Oliveiras-py ogwahẽ ranhe oho-vy. Upe ramo omondo mokõi gwemimboꞌe gwenonde-rupi: —Tapeho upe tetã mirĩ-my xe renonde-rupi, heꞌi. —Upe-py ereike-ma ramo, pyaꞌe eretopa vaꞌerã mburika onhenhapytĩ vaꞌe. Hendive mburikaꞌi eretopa-ta ave. Ejora eru xe-vy, heꞌi.
—“Maꞌerã erejapo upéa?” heꞌi ramo nde-vy upe pygwa, ere íxupe, “Oiporu-ta nhande ruvixa. Pyaꞌe ogweruruka jevy-ta nde ha-py.” Upéi ne nheꞌẽ-py pyaꞌe oheja arã peru mokõi xe renagwã, heꞌi mokõi gwemimboꞌe-pe Hesu.
Upéa heꞌi oiko hagwã myamyrĩ Nhandejáry nheꞌẽ-py omombeꞌu vaꞌety heꞌi hagwe-rami. Yma gware nheꞌẽ a-rami heꞌi: Upéi ogwahẽ oho-vy Jerusalém tetã-my. Upe-py oike rire, ndaipyꞌagwapyvéi-ma pe tetã mygwa. Ogweronheꞌẽmba rei hikwái oikwaase-vy:—Kivaꞌe po ou raꞌe, kivaꞌe po ou raꞌe? heꞌi oporandu randu-vy ojóupe hikwái. —Upéa Hesu pe Nhandejáry nheꞌẽ-py omombeꞌu vaꞌety Nazaré da Galiléia gwigwa, heꞌi hese hikwái hendive ogwahẽ ou-vy vaꞌe.
heꞌi Nhandejáry kwatia nheꞌẽ, heꞌi. —Ha peẽ katu pemoingo upe-py gwĩ oporosakea nhemi vaꞌe, heꞌi Nhandejáry róga kakwaa roka-py ombaꞌevende vaꞌe kwéry-pe.
Ha hesapyso eꞌỹ vaꞌe, ikarẽ vaꞌe ave katu ojereru íxupe Nhandejáry róga kakwaa-py. Ou ramo, ombogwera gwera íxupe kwéry.
Ha paꞌi ruvixa kwéry judeu rekomboꞌehaty kwéry ndive katu ipoxy íxupe. Hembiapo porã jahexa eꞌỹ vaꞌe ohexa. Nhandejáry róga kakwaa-py mitãgwe nheꞌẽ ohendu:heꞌi Nhandejáry kwatia nheꞌẽ. Pemonheꞌẽ rei upéa nheꞌẽ ndapeikwaáiry, heꞌi judeu ruvixa kwéry-pe Hesu.
Upéa heꞌi rire, oheja huvixa kwéry-pe. Osẽ Jerusalém tetã-gwi oho-vy. Ogwahẽ oho-vy Betânia tetã mirĩ-my. Upe-py oke.
Ikoꞌẽ-my voi ou jevy Jerusalém tetã-my. Ou jave ovareꞌa ogweru.
Ohexa figo máta tape rembeꞌy-rehe oĩ ramo. Oho ohexa hiꞌa pa hoꞌu hagwã moꞌã. Ha ogwahẽ ramo imáta-py, ndahiꞌáiry íxupe. Hogwe rei oĩ. Ndaipóri figo. Hesu heꞌi figo máta-pe:—Anive nde a, heꞌi íxupe.Upe-ma ramo ipirupa-ma voi oho-vy figo.
Ohexa ramo, opondera hese ipiru ramo hemimboꞌe kwéry:—Mbaꞌéixa ipiru pyaꞌe raꞌe figo máta? heꞌi ojóupe hikwái.
Ha Hesu heꞌi:
—Oime raẽ vaꞌe-rehe erejerure ramo oração apo-vy, oiko vaꞌerã ave nde-vy erejerovia tee ramo Nhandejáry-rehe, heꞌi gwemimboꞌe kwéry-pe Hesu.
Ha upéi katu oike jevy Nhandejáry róga kakwaa-py oporomboꞌe hagwã. Oporomboꞌe jave ogwahẽ ou-vy iha-py paꞌi ruvixa kwéry. Gwĩ judeu ruvixa kwéry ou ave. Hesu rembiapo ndojohu porãi hikwái:—Kivaꞌe nheꞌẽ-py tipo ereporomboꞌe a-rami? heꞌi íxupe. —“Iporã ereporomboꞌe a-rami” kivaꞌe tipo heꞌi nde-vy raꞌe ereporomboꞌe hagwã a-rami? heꞌi oporandu-vy Hesu-pe hikwái.
Hesu heꞌi:—Xe-vy peporanduha-rami ave aporandu-ta peẽ-my xe aikwaase pendéhegwi vaꞌe-rehe, heꞌi íxupe kwéry Hesu. —Pemombeꞌu ranhe katu xe-vy peẽ-my aporandu-ta vaꞌe-rehe, heꞌi íxupe Hesu. Upe rire, xe amombeꞌu-ta ave peẽ-my kivaꞌe nheꞌẽ-py pa aporomboꞌe, heꞌi íxupe kwéry Hesu. —Ãy aporandu ranhe-ta peẽ-my. Kivaꞌe nheꞌẽ-py oporomongarai arakaꞌe Batista amyrĩ? Nhandejáry nheꞌẽ-py paraꞌe? Teko rei nheꞌẽ-py paraꞌe? heꞌi íxupe kwéry. —Pemombeꞌu ranhe katu xe-vy, heꞌi huvixa kwéry-pe.Ha haꞌe kwéry katu ndoikwaáiry onheꞌẽrã Hesu-pe:—Mbavaꞌe jaꞌe rei-ta po Hesu-pe? heꞌi ojóupe oporandu randu-vy hikwái. —Nhandejáry nheꞌẽ-py oporomongarai vaꞌekwe João, jaꞌe ramo, “Maꞌerã po ndapejeroviái arakaꞌe hese?” heꞌi arã nhande-vy, heꞌi ojóupe hikwái.
Hesu omombeꞌu arandu rehegwa nheꞌẽ mokõi taꞌýry rehegwa nheꞌẽ-ramiUpéi heꞌi jevy íxupe kwéry omboꞌese-vy moꞌã:—Areko peteĩ arandu rehegwa nheꞌẽ amombeꞌu vaꞌerã peẽ-my, heꞌi íxupe kwéry. —Oĩ vaꞌekwe mokõi taꞌýry vaꞌe. Oho ranhe gwaꞌyrusu ha-py: “Tereho, keꞌy, embaꞌapo etería xe uvaty-py” heꞌi gwaꞌyrusu-pe.
“Aha-ta xe. Aha-tama xe ambaꞌapo, xe ru” heꞌi ha ndohóiry.
Upéi oho gwaꞌymirĩ ha-py: “Tereho, xiryvy, embaꞌapo katu etería xe uvaty-py” heꞌi. Ha xiryvy heꞌi: “Ndaha moꞌãi” heꞌi gwu-pe. Ha upe rire katu omboasy onheꞌẽgwe oho-vy xirivy gwu nheꞌẽ apo-vy.
Ãy aporandu-ta peẽ-my: Kivaꞌe ojapo gwu nheꞌẽ? Tykeꞌýry paraꞌe? Tyvýry paraꞌe? heꞌi oporandu-vy íxupe kwéry Hesu.—Tyvýry ojapo, heꞌi íxupe.—Aipo ramo, amombeꞌu-ta peẽ-my pende rekokwe. Gwĩ naimanduꞌa porãi hese vaꞌe, nhane mbopaga uka vaꞌety kwéry, ikwimbaꞌese vaꞌe kwéry ave omoirũ ranhe-ma Nhandejáry nhande ruvixarã-pe. Ha peẽ katu neꞌírã pemoirũ Nhandejáry-pe. Pene renonde voive-ma haꞌe kwéry omoirũ-ma íxupe.
Ha upéi katu omombeꞌu jevy huvixa kwéry-pe arandu rehegwa nheꞌẽ:—Pejeapysaka katu xe nheꞌẽ-rehe. Amombeꞌu-ta peẽ-my arandu rehegwa nheꞌẽ uvaty rehegwa-rami, heꞌi. —Oĩ vaꞌekwe heta yvy járy. Haꞌe oho onhotỹ uva ojapo hagwã uvaty. Upéi ogweroajere imboty-vy. Ojoꞌo itakwa hykwere ryrurã. Omboyvate ojeupi hagwã orepara hagwã. Upéi ijáry oiporuruka ombaꞌapo vaꞌerã-pe. Hiꞌaju ramo, oipota ombojaꞌo yva ojéupe. Ha upe rire katu osẽ mombyry oho-vy. Tetã ambue-py oho.
—Hiꞌaju-ma ramo pe yva uva, ombou ivía ramo gwembigwái ombojaꞌo íxupe hagwã moꞌã ombou.
Ha uvaty-py ombaꞌapo vaꞌe katu oipyhy imboupyre-pe heraha-vy. Peteĩ vaꞌe-pe oinupã. Peteĩ vaꞌe-pe ojuka. Peteĩ vaꞌe-pe ojapi japi ita-py.
Hetave-ma ombou ivía ramo. Ha hemimbou ypy ogwereko hagwe-rami ave ogwereko íxupe kwéry.
Ha upe rire katu ombou gwaꞌýry. “Xe raꞌy-pe katu omboete arã” heꞌi moꞌã ombou-vy.
Ha gwĩ uvaty-py ombaꞌapo vaꞌe taꞌýry ohexa ramo katu, “Upéa uvaty jaryrã voi” heꞌi hese. “Jaha jajuka íxupe” heꞌi. “Uvaty-rehe nhanhembojáry arã” heꞌi ojóupe hikwái.
Upéa-gwi oipyhy íxupe. Omboyke uvaty-gwi ojuka.
Ha upéi katu ogwahẽ jevy ou-vy ramo pe uvaty járy, mbaꞌéixa ojapo-ta hese kwéry? heꞌi Hesu oporandu-vy.
Haꞌe kwéry heꞌi:—Ogwahẽ ou-vy ramo, ojuka-ma vaꞌerã katu gwĩ hembiapo vai vaꞌe-pe, heꞌi. —Upéi ohekoviarõ vaꞌerã outro ombaꞌapo jevy vaꞌerã. Hiꞌaju ramo pe yva uva, ombojaꞌo vaꞌerã imeꞌẽ-vy yva aju heraha uka hagwã, heꞌi íxupe huvixa kwéry.Upéixa Hesu omombeꞌu judeu ruvixa kwéry rekoha vai uvaty rehegwa nheꞌẽ omombeꞌu-vy.
Ha upéi katu heꞌi jevy judeu ruvixa kwéry-pe:heꞌi xe-rehe yma gware nheꞌẽ. Maꞌerã heꞌi vaꞌe ndapeikwaáiry raꞌe? heꞌi íxupe kwéry hekokwe mombeꞌu-vy.
Upéi heꞌi jevy:—“Upe ita-rehe hoꞌa vaꞌe ojekarayꞌi vaꞌerã hoꞌa-vy. Ha upe ita hoꞌa hese vaꞌe omonguꞌi vaꞌerã íxupe hoꞌa ramo hiꞌári”heꞌi ójehe Hesu huvixa kwéry-pe hekokwe mombeꞌu-vy.
Ha paꞌi ruvixa kwéry fariseu kwéry ave ohendu Hesu nheꞌẽ. Uvaty rehegwa-rami ita rehegwa-rami ave arandu rehegwa nheꞌẽ ohendu hikwái. Ohendu ramo inheꞌẽ, oikwaa-ma ojehegwa nheꞌẽ hikwái:—Nhande rehegwa nheꞌẽ kuri omombeꞌu Hesu, heꞌi heꞌi ojóupe hikwaí.
Upéa-gwi upe judeu ruvixa oipyhyse moꞌã íxupe. Ha ndoipyhýiry: “Hesu ko Nhandejáry nheꞌẽ-py omombeꞌu vaꞌety” heꞌi hese teꞌýi jusu. Ikyhyje-gwi, Hesu ndive heta oĩ vaꞌe-pe nombopoxyséi-gwi, ndoipyhýiry íxupe hikwái.
Ha upéi katu omombeꞌu jevy judeu ruvixa kwéry-pe. Arandu rehegwa nheꞌẽ jekarugwasu rehegwa nheꞌẽ-rami omombeꞌu: —Oĩ vaꞌekwe mburuvixagwasu taꞌýry omenda-ta vaꞌe. Upe mburuvixagwasu heꞌi Nhandejáry nhande ruvixa-rehe. Ha omenda hagwã taꞌýry heꞌi ojapo hagwã omenda vaꞌerã-pe jekarugwasu.
Upéi omondo gwembigwái gwemienói enói ohenói ou hagwã: “Peju katu jekarugwasu ajapo ha-py” heꞌi uka íxupe kwéry. Ha ndouséiry hikwái.
Upe-ma ramo omondo jevy joty outro gwembigwái ohenói uka-vy. Heꞌi gwembigwái-pe: “Tapeho pemombeꞌu xe nheꞌẽgwe. Xe jekarugwasu amoĩmba-ma. Ojuka-ma kuri xe rymba vaka raꞌy onhemongyra vaꞌekwe. Ojapo vaꞌerã gwive ojapopa-ma kuri. Peju katu jekarugwasu ojejapo ha-py, peje kuri pemombeꞌu gwĩ ou vaꞌerã-pe” heꞌi gwembigwái-pe imondo-vy.
Ha hemienói moꞌã katu nopenái voi inheꞌẽ-rehe ou hagwã. Gwembiapo apo-rupi joty oho hikwái. Peteĩ oho kokwe-py, outro oho ombaꞌe vende haty-py.
Ha outro kwéry katu oipyhy hembigwái-pe. Onhembohory hese ojuka-vy.
Ha mburuvixagwasu ogweropoxy eterei-ma upe hembiapo vai vai vaꞌekwe-rehe. Omondo soldado kwéry hese ogweru hagwã hereko asy uka-vy. Ojuka hagwã gwĩ oporojuka vaꞌekwe-pe, omondo heko heko ha-rupi ohapy hagwã.
Ha upéi katu heꞌi jevy outro gwembigwái-pe: “Oĩmba-ma xe jekarugwasu ha xe remienoikwe xe motĩ voi” heꞌi. “Hekoha vai okwa-gwi, ndoúi okaru” heꞌi.
“Upéa-gwi tapeho tapegwasu gwasu-rupi. Petopa vaꞌe gwive peru okaru hagwã,” heꞌi. “Jaha katu jekarugwasu ha-py” peje íxupe kwéry, heꞌi.
—Inheꞌẽ-py osẽ hembigwái kwéry oho-vy tapegwasu-rehe. Omboaty aty heru-vy otopa vaꞌe gwive ogweru. Hekoha porã vaꞌe, hekoha vai vaꞌe ave ogweru. Jekarugwasu oikoha renda-py omohynyhẽ heru-vy.
Upéi mburuvixagwasu oike upe-py hemienoikwe rexa-vy. Oĩ peteĩ ou vaꞌe nomondéi raꞌe omendaha pygwa ao. Oao ae raꞌe omonde ou-vy.
“Xe rapixa” heꞌi. “Maꞌerã po ereike raꞌe koꞌa-py omendaha pygwa ao eꞌỹ reheve?” heꞌi oporandu-vy íxupe. Mbaꞌeve ndeꞌíry oike rei vaꞌe. Okirirĩ rei oĩ-vy.
Upe-ma ramo: “Eipokwa eipykwa ave íxupe. Emosẽ íxupe imondo-vy pytũ kwa-py” heꞌi. “Upe-py ojaheꞌo vaꞌerã. Nhandejáry-rehe onhemoyrõ-gwi” heꞌi, “onhemohãingyry ngyrýu vaꞌerã oiko-vy. Hasẽ vaꞌerã onhemboasy-vy” heꞌi gwembigwái-pe mburuvixagwasu, heꞌi Hesu arandu rehegwa nheꞌẽ mombeꞌu-vy.
Upe rire heꞌi:—Heta vaꞌe-pe, “Xe moirũ katu pende ruvixarã” heꞌi ramo jepe Nhandejáry, ndahetáiry joty omoirũ vaꞌerã íxupe. Ndahetáiry joty hembiporavo, heꞌi Hesu Nhandejáry irũ rehegwa oikwaa uka-vy.
Upe ramo gwĩ fariseu kwéry onhomboaty ojeꞌói-vy:—Mbaꞌéixa nhamonheꞌẽavy-ta Hesu-pe jaipyhy uka hagwã íxupe, heꞌi oporandu randu-vy ojóupe. Upéi ombou iha-py gwemimboꞌe mburuvixagwasu Herodes reꞌýi ndive:—Orohexa kwaa-ma voi nde reko apu eꞌỹha nde-rehe, mboꞌeháry. Ne nheꞌẽ ndojohu porãi ramo jepe, eremombeꞌu joty anhetegwa voi eremombeꞌu vaꞌe. Avave-gwi neretĩry eremombeꞌu hagwã. Nhandejáry remimbota eremombeꞌu voi. Erehexa kwaa voi hekoha enterove-rehe. Upéa-gwi anheiha-rupi ne remimombeꞌu Nhandejáry rape kwaa uka-vy, heꞌi omboheko jejavy hagwã moꞌã Hesu-pe.
—Aipo ramo, iporã paraꞌe nhande, judeu reko-rupi jaiko vaꞌe, japaga nhameꞌẽ-vy mburuvixagwasu César-pe hemimbopaga uka? Iporã paraꞌe japaga eꞌỹ? heꞌi. —Ne mbaꞌe tipo eremombeꞌu arã ore-vy upéa-rehe oroikwaa hagwã, heꞌi íxupe omonheꞌẽavyse-vy moꞌã hikwái.
Ha haꞌe ohexa kwaa hese hekoha vai:—Peẽ katu pende pyꞌa kyꞌaha pemoꞌã kwaa vaꞌe, heꞌi. —Maꞌerã xe monheꞌẽavyse? heꞌi.
—Pehexa uka xe-vy plata atã mburuvixagwasu remimbopaga uka, heꞌi huvixa kwéry-pe.Peteĩ ogweru. —Kivaꞌe raꞌanga pa upe vaꞌe plata atã? Kivaꞌe ohai uka vaꞌekwe plata atã-rehe? heꞌi oporandu-vy íxupe kwéry Hesu.
—César raꞌanga hembihai uka ave, heꞌi íxupe hikwái.Ha Hesu heꞌi:—Aipo ramo, César-pe imbaꞌe emeꞌẽ. Ne mbopaga uka ramo, emeꞌẽ jevy íxupe, ijáry-pe. Ha Nhandejáry-pe katu hemimbota emeꞌẽ íxupe, heꞌi huvixa kwéry-pe Hesu.
Upéa ohendu ramo, opondera Hesu nheꞌẽ-rehe hikwái. Ha haꞌe kwéry heꞌi:—Hasy vaꞌe-rehe jepe nhaporandu ramo íxupe, omombeꞌu porã joty nhande-vy, heꞌi hese opondera-vy hikwái.Upéi oheja íxupe ojeꞌói-vy hikwái.
Upe áry-py ogwahẽ ou-vy henda-py gwĩ saduceu kwéry, “Nonhemoingove jevýi vaꞌerã gwĩ omano vaꞌekwe” heꞌi vaꞌe. Ou ramo heꞌi:
—Mboꞌeháry, heꞌi Hesu-pe hikwái, —Moisés amyrĩ omombeꞌu vaꞌekwe nhande-vy nhande rekorã. “Kwimbaꞌe omano ramo, oheja ramo gwembirekokwe naimembýi reheve, tomenda jevy tyvýry gwovajare-rehe. Upéixa ramo, Keꞌy raꞌy, heꞌi vaꞌerã imemby ypy-rehe” heꞌi nhande-vy vaꞌekwe Moisés.
Oĩ vaꞌekwe peteĩ tykeꞌýry, seis tyvýry. Tykeꞌýry omenda kunha-rehe. Upéi omano taꞌýry eꞌỹ mboyve. Tyvýry omenda gwovajare-rehe.
Tyvýry omano ramo, ndaitaꞌýryi ave. Upéi tyvýry ambue jevy omenda omano jevy ave. Peteĩ teĩ omenda hese gwovajare-rehe. Peteĩ teĩ omano ramo, ndaitaꞌýry jepéiry.
Omanomba rire, upe kunha omano ave.
Nhane moingove jevy ramo, kivaꞌe rembirekorã upe kunha? Gwĩ sete tyvýry kwéry omenda raꞌe hese, heꞌi Hesu-pe hikwái hasy vaꞌe-rehe oporandu-vy.
Upéi Hesu heꞌi íxupe kwéry:—Pejavy-ma voi pene nheꞌẽ, heꞌi. —Nhandejáry nheꞌẽ kwatia-rehe ohai uka vaꞌekwe peẽ ndapeikwaáiry. Peẽ ndapeikwaái voi ave Nhandejáry opambaꞌe rereko kwaaha voi, heꞌi íxupe kwéry. —Nhane moingove jevyha áry-py, kwimbaꞌe nomendavéi-ma vaꞌerã. Kunha ave nomendavéi-ma vaꞌerã. Oiko vaꞌerã Nhandejáry rembigwái yváy pygwa reko-rupi.
heꞌi Nhandejáry kwatia nheꞌẽ, omano vaꞌekwe oikove jevy-ma vaꞌe oikwaa ukaha. Maꞌerã ndapeikwaái pemonheꞌẽ nheꞌẽ vaꞌekwe? Aipo ramo, Nhandejáry ndahaꞌéi omano vaꞌekwe járy, tekove járy ae. Haꞌe onhemoingove jevy vaꞌe járy, heꞌi saduceu kwéry-pe nhane moingove jevyha kwaa uka-vy.
Upéa ohendu ramo, teꞌýi jusu opondera hese:—Hasy ete vaꞌe-rehe jepe oporandu ramo Hesu-pe, omombeꞌu porã joty oporomboꞌe-vy, heꞌi hese teꞌýi jusu pygwa kwéry.
Ha upéi katu oĩ fariseu kwéry-pe omombeꞌu vaꞌe:—Hesu ndive onhonheꞌẽ mbojevy jevy rire, ndoikwaavéi-ma onheꞌẽrã saduceu kwéry. Okirirĩmba-ma, heꞌi.Upéa ohendu ramo, ojogweroaty fariseu kwéry ou-vy Hesu renda-py. Fariseu paꞌũ-gwi peteĩ vaꞌe, tekoha mombeꞌuhaty oporandu Hesu-pe omonheꞌẽavyse-vy:
—Mboꞌeháry, heꞌi, —Heta oĩ nhande rekoha nheꞌẽ. Kivaꞌe tuvixave vaꞌe? heꞌi oporandu-vy íxupe.
Ha Hesu oiporu Nhandejáry kwatia nheꞌẽ. Heꞌi íxupe:heꞌi íxupe.
Ha upe rire katu oĩ outro tuvixa vaꞌe:heꞌi Hesu Nhandejáry kwatia nheꞌẽ poru-vy.
—Upe mokõi nheꞌẽ-py ogwenohẽmba Moisés amyrĩ remimombeꞌukwe tekoha rehegwa nheꞌẽ, gwĩ Nhandejáry nheꞌẽ-py omombeꞌu vaꞌety nheꞌẽ ave. Mokõi nheꞌẽ-py heꞌipa, heꞌi fariseu kwéry-pe Hesu.
Fariseu avyte-py oĩ jave Hesu, oporandu. Heꞌi:
—Mbavaꞌe tipo peje raꞌe Cristo Nhandejáry rembiporavo vaꞌe-rehe? Kivaꞌe remiarirõ pa haꞌe? heꞌi oporandu-vy fariseu kwéry-pe.—Davi amyrĩ remiarirõre voi, heꞌi íxupe hikwái.
—Aipo ramo, maꞌerã po Davi ohenói íxupe xe Járy-py? Nohenói reíry íxupe. Omeꞌẽ vaꞌekwe íxupe inheꞌẽrã Nheꞌẽ Marangatu tee vaꞌe, heꞌi Hesu. —Heꞌi vaꞌekwe Davi:
Upéixa, xe Járy-py ohenói vaꞌekwe íxupe. Aipo ramo, hemiarirõ pa? Ha gwemiarirõ-rehe, “Xe Járy” ndeꞌíry, heꞌi fariseu kwéry-pe Hesu omokirirĩ-vy.
Upe ramo, onheꞌẽrã ndoikwaáiry avave. Upe áry rire, ndaipyꞌagwasuvéi-ma oporandu-vy íxupe avave.
Ha upéi katu omombeꞌu jevy Hesu teꞌýi jusu-pe. Gwemimboꞌe kwéry-pe ave omombeꞌu jevy hekorã:
—Gwĩ judeu rekomboꞌehaty kwéry fariseu kwéry ave omombeꞌu peẽ-my Moisés amyrĩ remimombeꞌukwe. Nhandejáry nheꞌẽ-py omombeꞌu peẽ-my oiko-vy.
Upéa-gwi pehendu inheꞌẽ entéro heꞌi vaꞌe gwive peẽ-my pejapo katu. Ha haꞌe kwéry ae ndojapói peẽ-my heꞌiha-rami. Omboꞌe mboꞌeha-rupi ndoikói. Upéa-gwi inheꞌẽ pehendu ramo jepe, haꞌe kwéry ae heko-rupi ani peiko joty katu, heꞌi.
—Nhandejáry nheꞌẽ omombeꞌu rire, hasyve jajapo vaꞌerã nheꞌẽ omombeꞌu nhande-vy. Jareko asy nhane rymba mbaꞌe ipohýi eterei nhamoĩ ramo hese. Upéixa ete hasy nheꞌẽ jajapo vaꞌerã omombeꞌu nhande-vy. Nhane rymba ipohýi vaꞌe ogweraha ramo, nhande ae mbaꞌeve ndajarahái. Nanhaipytygwõiry. Upéixa ete haꞌe kwéry nanhane pytygwõiry voi, heꞌi.
—Ojehexa uka porã hagwã ojapopa. Osyva-rehe, ojyva-rehe ave ojokwa imoĩ-vy Nhandejáry nheꞌẽ. Ombotuvixave ojokwa vaꞌekwe ojehexa porãve hagwã. Ojehexa hagwã ombopuku oao poty.
Jekarugwasu-py oho ramo, óga járy yke-rehe ogwapyse onhemboete ukase-vy. Ojeporahéi haty-py oho ramo, mburuvixa kwéry paꞌũ-my ogwapyse.
Mbaꞌe jogwa haty-py oho ramo, onhemboete ukase-vy oho. Ojererovyꞌa ukase-vy gwapixa kwéry-pe oho. “Poromboꞌehaty” oipota heꞌi ójehe.
—Ha peẽ katu ojoeꞌýi. Pene mboꞌeháry xe voi. Upéa-gwi, “Poromboꞌehaty” ndaipotái peje ojóupe. Peteĩ oĩ pende Ru yváy pygwa. Upéa-gwi yvypóry-pe rei, ani peje teĩ, “Nhande Ru”. Xe Cristo xe anho-ma ngatu pene mboꞌeharã. Ndaipóri outro. Upéa-gwi, ani peje teĩ ojóupe, “Xe mboꞌeháry” peje.
Pene paꞌũ-my erenhembotuvixa mbaꞌe vaꞌe, eiko katu nde rapixa rembigwái ramo. Upe onhembotuvixa mbaꞌe ukaseve vaꞌe-pe katu nomboetéi vaꞌerã voi Nhandejáry. Ha onhemboete ukasereꞌỹ vaꞌe-pe katu, omboete-ma vaꞌerã voi Nhandejáry, heꞌi upe pygwa-pe Hesu omombeꞌu-vy.
Upe ramo, ojerova omaꞌẽ-vy judeu rekomboꞌehaty-rehe, fariseu kwéry-rehe ave:—Apomboasy voi peẽ-my. Pehasa asy vaꞌerã peẽ. Peẽ katu pende pyꞌa kyꞌaha pemoꞌã kwaa. Pejoko omoirũse vaꞌe-pe omoirũ eꞌỹ hagwã Nhandejáry gwuvixarã-pe. Peẽ ae napemoirũséi íxupe. Ha imoirũseháry katu ndapeipotái omoirũ íxupe. Upéa-gwi pehasa asy vaꞌerã, heꞌi íxupe kwéry Hesu. —Apomboasy voi peẽ-my. Pende poriahu vaꞌerã. Pehasa asy vaꞌerã peẽ, pende pyꞌa kyꞌaha pemoꞌã kwaa vaꞌe. Tembirekokwe rembiporu pemonda heraha-vy. Upéi pejehexa uka porã hagwã, pene nheꞌẽ mbuku oração apo-vy Nhandejáry-pe. Upéa-rehe pene mbohasa asyve vaꞌerã Nhandejáry. Apomboasy voi peẽ-my.
—Pehasa asy vaꞌerã peẽ pende pyꞌa kyꞌaha pemoꞌã kwaa vaꞌe. Opa-rupi pegwata peho-vy. Tetã tetã-rupi peho ygwasu-rupi peho ave. Hatã eterei pembaꞌapo peteĩ judeu eꞌỹ vaꞌe ojehesa rerova uka hagwã pendéjehe. Ha upe rire katu ojehesa rerova uka rire, pembohekoha vai íxupe. Upe pemokambara íxupe vaꞌe, pende rekoha vaiha-rami, pembohekoha vaive pendéhegwi. Upéa-gwi oromboasy voi, heꞌi fariseu kwéry ndive judeu rekomboꞌehaty-pe.Upéi heꞌi jevy:
—Pehasa asy vaꞌerã peẽ. Ndapehexái pene renonderã. Upéixa reheve peporogwerahase joty moꞌã. Ndohexái gwenonderã vaꞌe-rami peiko. Upéixa reheve peporomboꞌese moꞌã joty peiko-vy. Peporomboꞌe avy peiko-vy: “Ajapo-ta xe nheꞌẽ Nhandejáry róga kakwaa réry-py ajapo-ta xe nheꞌẽ, jaꞌe ramo, jaꞌe rei. Ndajajapói ramo jepe nhane nheꞌẽ, mbaꞌeve joty ndajajejavýi” peje moꞌã peiko-vy. Ha “Ajapo-ta xe nheꞌẽ Nhandejáry róga pygwa ouro gwigwa réry-py, jaꞌe ramo katu ndajaꞌe reíry. Ndikatúiry nhande apu jaꞌe vaꞌekwe-rehe. Jajapo-ta moꞌã vaꞌekwe-rehe, ndajajapói ramo, jajejavy-ma vaꞌerã” peje peporomboꞌe avy-vy. Ha haꞌe-ta peẽ-my: “Nhandejáry róga réry-py” jaꞌe ramo, “Nhandejáry róga pygwa ouro gwigwa” jaꞌe ramo ave peteĩxa. Pene remimoĩ mokõi moꞌã, ha xe katu amopeteĩxa joty. Peporomboꞌe avy voi.
Peẽ pene arandu eꞌỹ. Ndohexái gwaperã vaꞌe-rami peiko. Maꞌerã, “Gwĩ Nhandejáry pygwa ouro gwigwa tuvixa mbaꞌeve Nhandejáry róga-gwi” peje? Ndahaꞌéi upéixa. Nhandejáry róga kakwaa ae katu omomarangatu gwĩ ouro gwigwa, heꞌi inharandu eꞌỹha kwaa uka-vy íxupe.
Upéi heꞌi jevy:—A-rami peporomboꞌe avy peiko-vy: “Oĩ upe apykagwasu hiꞌári nhamokaꞌẽ haty Nhandejáry mboete-vy, altar héry vaꞌe. Haꞌe héry-py ajapo-ta xe nheꞌẽ, jaꞌe ramo, jaꞌe rei” peje. “Ha, Ajapo-ta apykagwasu ári Nhandejáry-pe nhane remimeꞌẽrã réry-py, jaꞌe ramo katu, ndajaꞌe reíry. Ndikatúi nhande apu jaꞌe vaꞌekwe-rehe” peje moꞌã, heꞌi íxupe kwéry.
—Pehexa eꞌỹ vaꞌe-rami peiko, heꞌi. —Maꞌerã, “Nhane remimeꞌẽrã tuvixa mbaꞌeve upe apykagwasu-gwi” peje. Ndahaꞌéi upéixa. Upe apykagwasu ae katu omomarangatu nhane remimeꞌẽrã hiꞌári nhamoĩ vaꞌe, heꞌi.
—Aipo ramo, “Upe apykagwasu kakwaa réry-py ajapo-ta xe nheꞌẽ” peje ramo, “Entéro apyka ári oiko vaꞌe gwive réry-py ajapo-ta xe nheꞌẽ” heꞌi hagwe-rami ave peje. Ndikatúiry pejapo eꞌỹ pene nheꞌẽ. Pene remimoĩ mokõi moꞌã, xe amopeteĩxa joty, heꞌi.
—“Nhandejáry róga réry-py ajapo-ta xe nheꞌẽ” peje ramo, “Nhandejáry róga-py oĩ vaꞌe réry-py ajapo-ta xe nheꞌẽ” heꞌi hagwe-rami ave peje. Peteĩxa ijoja pene nheꞌẽ. Ndikatúiry pejapo eꞌỹ pene nheꞌẽ, heꞌi.
—“Yváy pygwa réry-py ajapo-ta xe nheꞌẽ” peje ramo, “Nhandejáry ogwapy haty réry-py ajapo-ta xe nheꞌẽ” heꞌi hagwe-rami peje. Upe-py ogwapy Nhandejáry nhande ruvixa. “Nhandejáry réry-py ajapo-ta xe nheꞌẽ” heꞌi hagwe-rami peje. Peteĩxa ijoja pene nheꞌẽ. Ndikatúiry pejapo eꞌỹ pene nheꞌẽ, heꞌi.
Upéi heꞌi jevy judeu rekomboꞌehaty kwéry ndive fariseu kwéry-pe:—Apomboasy peẽ-my. Pehasa asy vaꞌerã, peẽ pende pyꞌa kyꞌaha pemoꞌã kwaa vaꞌe. Heta oĩ pene remitỹ ikarape vaꞌe. Oĩ hortelã, oĩ erva doce, oĩ cominho. Upéa pene remiꞌurã ndive pene remimbojeheꞌarã pembohe porã hagwã tembiꞌu. Mixĩ eterei ramo jepe, dez-gwi pemeꞌẽ peteĩ joty Nhandejáry-pe. Ha Moisés amyrĩ remimombeꞌukwe pende rekoharã tuvixave vaꞌe-rehe katu napepenái. Imarangatuve vaꞌe-pe napehenduséiry peiko-vy. Heꞌi vaꞌekwe peẽ-my pejogwereko porã hagwã, pejoporiahuvereko hagwã, pende-rehe ojerovia tee hagwe-rami joty peiko hagwã. Upéa nheꞌẽ imarangatuve vaꞌe napehenduséiry. Haꞌe-ta peẽ-my: Mixĩve vaꞌe-rehe pende resarái eꞌỹha-rami ave, pepena katu tuvixave vaꞌe-rehe, heꞌi.
—Ndapehexái pene renonderã. Upéixa reheve peporogwerahase joty moꞌã. Pono mixĩ vaꞌe reheve hoyꞌu, trapo-py ombogwa vaꞌe-rami peiko. Hoꞌu vaꞌerã-gwi oipeꞌase vaꞌe-rami peiko. Ha heta hiꞌupy eꞌỹ reheve okaru vaꞌe-rami peiko joty. Mixĩve vaꞌe-rehe pepena. Tuvixave vaꞌe-rehe ndapehexáiry. Tuvixave vaꞌe-rehe napepenáiry, heꞌi íxupe kwéry Hesu.
Upéi heꞌi jevy gwĩ judeu rekomboꞌehaty kwéry ndive fariseu kwéry-pe:—Apomboasy peẽ-my. Pende poriahu vaꞌerã. Pehasa asy vaꞌerã peẽ pende pyꞌa kyꞌaha pemoꞌã kwaa vaꞌe. Eremopotĩ porã moꞌã kópo nde prato ave. Ijape rei eremopotĩ. Ipy pygwa katu neremopotĩry. Pendejéupe gwarã peipotave tave. Pemonda monda-py pekaru. Upéa-gwi nde kópo nde prato ave ijape rei eremopotĩ. Ipy pygwa katu naipotĩry. Ipy-py eremoĩ eremondapyre.
—Ne arandu eꞌỹ vaꞌe. Hesapyso eꞌỹ vaꞌe-rami nde ereiko. Kópo eipyhéi ranhe. Upéixa hiꞌári ipotĩ ave vaꞌerã. Nde pyꞌa potĩ ramo, ne rembiapo ave ipotĩ vaꞌerã, heꞌi íxupe kwéry.
Upéi heꞌi jevy gwĩ judeu rekomboꞌehaty kwéry-pe, gwĩ fariseu kwéry-pe ave:—Apomboasy peẽ-my. Pehasa asy vaꞌerã peẽ pende pyꞌa kyꞌaha pemoꞌã kwaa peiko vaꞌe. Oĩ yta onhembojegwa vaꞌekwe morotĩ vaꞌe-py. Ijehexa rei iporã ete voi. Ha ipy-py katu hynyhẽ oĩ-vy ivai vaꞌe. Omano vaꞌekwe kãgwe heta oĩ ipy-py. Upéixa ete pende rekoha porã vaꞌe-rami pende jehexa rei. Pende rova-py mbaꞌeve ndaperekói. Pende koty py-py ivai voi. Pejapose vaꞌe rei pejapo, heꞌi upe judeu ruvixa kwéry-pe.
Upéi heꞌi jevy gwĩ judeu rekomboꞌehaty ndive fariseu kwéry-pe:—Apomboasy eterei peẽ-my. Pehasa asy vaꞌerã peẽ pende pyꞌa kyꞌaha pemoꞌã kwaa vaꞌe. Pene ramói amyrĩ ojuka vaꞌekwe Nhandejáry nheꞌẽ-py omombeꞌu vaꞌety-pe. Heta hekoha porã vaꞌe-pe ojuka ave vaꞌekwe. Ha ãy katu peẽ pejapo ijyta pemoĩ porã hagwã. Peje ave: “Yma jaiko ramo raꞌe, nanhamoirũiry arã raꞌe nhane ramói amyrĩ-pe jajuka hagwã Nhandejáry nheꞌẽ-py omombeꞌu vaꞌety-pe” peje pendéjehe.
Aipo ramo, pene nheꞌẽ-py gwĩ oporojuka vaꞌekwe remiarirõre voi raꞌe peẽ. Haꞌe kwéry hekokwe-rami pende reko vai voi raꞌe, heꞌi. —Aipo ramo, peiko katu hekokwe-rupi, heꞌi íxupe kwéry.
—Peẽ mbói ipoxy vaꞌe reko-rami peiko vaꞌe. Pende ru reko vai niko mbói-rami. Mombyry ojéhegwi pene mondo vaꞌerã Nhandejáry pende rereko asy hagwã-py. Ndaiporivéi pene resendeharã.
Upéa-rehe ambou vaꞌerã peẽ-my gwĩ Nhandejáry nheꞌẽ-py omombeꞌu vaꞌety gwĩ hiꞌarandu vaꞌe ave ambou vaꞌerã, heꞌi. —Gwĩ porohekomboꞌe vaꞌety ambou vaꞌerã ave peẽ-my. Oĩ gwĩ pene rembijuka ukarã. Oĩ gwĩ kurusugwasu-rehe pene remimoĩrã. Oĩ gwĩ peporahéi haty haty-rupi pene remimbopirã. Upéa tetã tetã-rupi pene remimosẽ mosẽrã.
Heta oĩ hekoha porã vaꞌekwe ne ramói amyrĩ rembia amyrĩkwe. Yma gware gwive ãy peve katu ojuka juka joty hekoha porã vaꞌekwe-pe. Yma ete oiko vaꞌekwe Abel amyrĩ. Ipyꞌa potĩ vaꞌekwe haꞌe. Ha ojuka ypy íxupe vaꞌekwe. Upéi katu heta vaꞌe-pema ojuka juka. Baraquias raꞌy amyrĩ peve, ojuka juka vaꞌekwe. Upe Nhandejáry kwatia nheꞌẽ-rehe omoĩ paha-ma vaꞌekwe. Haꞌe ipyꞌa potĩ vaꞌe. Ha pene ramói ojuka joty íxupe Nhandejáry róga kakwaa-py. Imarangatu ete vaꞌe ha-py, onhegwahẽ eꞌỹ haty renonde-py, apykagwasu kupe-py, ipaꞌũ-my ojuka íxupe. Aipo ramo, anhetegwa vaꞌe amombeꞌu-ta peẽ-my, heꞌi. —Abel amyrĩ gwive amyrĩ peve ojuka meme hekoha porã vaꞌe-pe. Upe ojejuka hagwe-rehe gwive apogwereko asy uka vaꞌerã voi peẽ-my. Pene rembia amyrĩ-rehe apombohasa asy uka vaꞌerã. Ãygwa ohasa asy vaꞌerã entéro yma gwive ojejuka uka vaꞌekwe-rehe, heꞌi gwĩ judeu rekomboꞌehaty-pe, fariseu kwéry-pe ave.
Upéi heꞌi Jerusalém tetã mygwa-pe:—Apomboasy eterei peẽ-my. Nhandejáry nheꞌẽ-py omombeꞌu vaꞌety pene rembijuka juka voi. Peẽ-my hemimbou ita-py pene rembiapi api voi. Upéixa pende reko jepe, xe apomboatyse tyse moꞌã joty peẽ kwéry-pe pene mitãgwe reheve apokwavã kwavãse-vy, heꞌi. —Yrugwasu ogweroꞌaha-rami gwaꞌýry, apomboatyse moꞌã. Ha napenhekwavã ukaséi joty xe-vy, heꞌi.
—Pene retã peheja vaꞌerã. Pende ro nde róga nandi-rupi oĩ vaꞌerã.
Xe haꞌe-tama ãy peẽ-my. Ndaxe rexa moꞌãvéi-ma ãy. Ha upe rire katu xe aju jevy ramo, “Nhandejáry réry-py eregwahẽ-ma ereju-vy. Tande rovasa porã katu Nhandejáry” peje vaꞌerã. Upe áry-py xe rexa jevy vaꞌerã peẽ, heꞌi Jerusalém tetã mygwa-pe Hesu.
Ha upéi katu osẽ oho-vy Hesu Nhandejáry róga kakwaa-gwi. Oho jave ohogwaitĩ ogwahẽ-vy Hesu-pe hemimboꞌe kwéry:—Ehexa katu óga kakwaa. Heta voi ikoty, heꞌi íxupe hikwái.
Ha Hesu heꞌi:—Peẽ ae katu pehexa upéa óga kakwaa, heꞌi. —Ãy oime porã. Ha anhetegwa vaꞌe amombeꞌu-ta peẽ-my, heꞌi. —Ita heta omohãimba vaꞌerã, omosarambipa vaꞌerã. Ndojepota moꞌãvéi ojóehe, heꞌi gwemimboꞌe kwéry-pe.
Ha upéi katu oho Hesu Oliveiras yvyaty-py. Hiꞌári ogwapy. Ogwapy jave Hesu anho otopa ha-py oho hemimboꞌe kwéry, heꞌi íxupe oporandu-vy:—Arakaꞌe tipo omohãimba-ta? Arakaꞌe tipo ojehu vaꞌerã ne remimombeꞌu? heꞌi oporandu-vy íxupe. —Mbaꞌéixa po oroikwaa vaꞌerã imombeꞌuháry? Arakaꞌe tipo ereju jevy vaꞌerã? Opa-tama ramo ko yvy, mbaꞌéixa po oroikwaa vaꞌerã imombeꞌuháry? heꞌi oporandu-vy íxupe hikwái.
Upe ramo heꞌi Hesu:—Xáke pene mbotavyse vaꞌerã. Ani joty pende tavy íxupe. Heta ojekwaa vaꞌerã ou-vy xe réry-py vérami moꞌã ou vaꞌe. “Xe Cristo pene remihaꞌarõ vaꞌe voi” heꞌi vaꞌerã moꞌã ójehe peẽ-my, onhembocristo raꞌanga-vy, oporombotavy rei-vy.
Pehendu vaꞌerã pene paꞌũ-rupi onhorairõ ramo. Mombyry onhorairõ vaꞌe rerakwã pehendu ave vaꞌerã. Pejeapysaka katu xe nheꞌẽ-rehe. Ani pekyhyje teĩ upéa-rehe. Upéa oiko vaꞌerã voi. Upéa oiko-ma ramo, neꞌírã vyteri ogwahẽ Nhandejáry nheꞌẽ apy-py.
Ha tetã mygwa onhorairõ vaꞌerã outro tetã mygwa ndive. Mburuvixagwasu reꞌýi onhorairõ vaꞌerã outro mburuvixagwasu reꞌýi ndive. Ndaiporivéi-ma vaꞌerã hoꞌu vaꞌerã. Yvy ryrýi oiko vaꞌerã ave heta renda-py. Opa-rupi ndoiko meméi ramo jepe, oiko vaꞌerã joty, heꞌi.
—Upéa-rupi pehasa asy ramo, neꞌírã vyteri pehasa asy ete peiko-vy. Kunha imemby-ta vaꞌe hasy íxupe. Ha upe rire katu hasyve syve oho-vy íxupe imemby hagwã. Upéixa ete yvypóry ohasa asy vaꞌerã. Ha upe rire katu ohasa asyve syve oho-vy.
—Upe ramo pende pyhy vaꞌerã pende rereko asy hagwã pende juka hagwã. Entéro tetã tetã rupigwa ndaijaꞌéi vaꞌerã pende-rehe. Xéhegwi katu pende rereko vaꞌerã akói-rami.
Upe-ma ramo heta ova vaꞌerã Nhandejáry rape-gwi, heꞌi. —Ojopyhy uka vaꞌerã ojóehe ijaꞌeꞌỹ-vy.
Ojekwaa vaꞌerã ojéhegwi rei omombeꞌuse rei vaꞌe. “Nhandejáry nheꞌẽ voi xe remimombeꞌu” heꞌi rei vaꞌerã ójehe heko vai omboꞌe hagwã. Heta oporombotavy rei vaꞌerã oiko-vy.
Hetave tave rei hekoha vai vaꞌe. Heta hekoha vai oĩ vaꞌe-gwi, hekoha porã vaꞌe jepe, ndojohayhu porãve rãvéiry vaꞌerã okwa-vy. Ojohayhu vaꞌe-rami rei ojogwereko vaꞌerã.
Ha Nhandejáry rape-gwi ova eꞌỹ vaꞌe katu ko yvy opa ete peve, oresende vaꞌerã íxupe Nhandejáry.
Omombeꞌu ranhe vaꞌerã opa-rupi nheꞌẽ porã. Nhandejáry nhande ruvixarã rehegwa nheꞌẽ omombeꞌu ranhe vaꞌerã entéro tetã tetã-rupi oiko-vy, enterove ohendu hagwã. Ha upe rire ae katu omomba ete-ma vaꞌerã ko yvy, heꞌi.
Upéi oiporu Hesu Nhandejáry kwatia nheꞌẽ: heꞌi Hesu. Upéa nheꞌẽ eikwaa porã ãy eremonheꞌẽ vaꞌe. Upéi heꞌi Hesu:—Yma heꞌi hagwe-rami, pehexa vaꞌerã upe ivai ete vaꞌe, Nhandejáry róga koty-py onhemoĩ ramo. Imarangatu ete vaꞌe rendagwe-py, teko rei mbaꞌe oĩ eꞌỹ haty-py pehexa vaꞌerã upe ivai ete vaꞌe pene momarãharã.
Ogwejy ramo óga ári oĩ vaꞌe, ani oike koty-py ogweraha hagwã mbaꞌeve.
Ha kokwe-py oĩ vaꞌe ani oho jevy ranhe gwóga-py oipyhy hagwã oao. Pyaꞌe ae kuri tokanhymba katu ojeꞌói-vy, heꞌi.
—Upe áry-rupi iporiahu vaꞌerã kunha imemby-ta vaꞌe, omokambu vaꞌe ave. Apomboasy peẽ-my, heꞌi.
—Roꞌy eterei-rupi pekanhy ramo, ivaive arã peẽ-my. Upéa-rehe pemoĩ katu Nhandejáry-pe pene nheꞌẽ pono ivai ete peẽ-my. Upe áry-py ohasa asy eterei vaꞌerã yvypóry kente kwéry gwive. Ko yvy rembypy Nhandejáry remimoingokwe oiko jave, upe áry eꞌỹ mboyve, ndohasa asy etéiry vaꞌekwe. Upe ary-py ae ohasa asy eterei vaꞌerã. Ha upe áry rire katu ndohasa asy etevéi-ma vaꞌerã. Pono roꞌyha óra-py ojehu, pono japytuꞌuha áry-py ojehu ave, pejapo oração.
Upéa áry-py ohasa asy eterei vaꞌerã. Ko yvy rembypy oiko jave upéa áry eꞌỹ mboyve ndohasa asy etéiry vaꞌekwe. Upéa áry-py ae ohasa asy eterei vaꞌerã. Ha upe rire katu ndohasa asy etevéi-ma vaꞌerã.
Ha Nhandejáry katu nombohasa asy hetave áryiry vaꞌerã. Ombohasa asy hetave áry ramo raꞌe, opa-ma arã raꞌe enterove ko yvypóry. Ha gwembiporavo-rehe opena porã-gwi ae katu, nombohasa asy hetave áryiry vaꞌerã.
—Upe-ma ramo, “Emaꞌẽ katu. Upe vaꞌe Cristo voi” oĩ heꞌi vaꞌe paraꞌe peẽ-my. “Emaꞌẽ katu. Upe vaꞌe Cristo voi” oĩ ave heꞌi vaꞌe paraꞌe peẽ-my. Ani perovia inheꞌẽ. Ojekwaa vaꞌerã ou-vy hekoha vai vaꞌe. “Cristo pene remihaꞌarõ vaꞌe voi xe” heꞌi rei arã ójehe peẽ-my. “Nhandejáry nheꞌẽ amombeꞌu voi” heꞌi rei arã ave ójehe. Hexapyrã-rupi voi hembiapo vaꞌerã ohekoporu ou-vy ramo. Ohexa uka vaꞌerã gwembiapo tuvixa vaꞌe, ikatu ramo itavy hagwã moꞌã íxupe Nhandejáry rembiporavo. Xáke. Ani joty pende tavy íxupe.
Pejeapysaka katu. Koꞌã mbaꞌe oiko eꞌỹ ngatu amombeꞌu-ma kuri peẽ-my, heꞌi.
—Aipo ramo, “Amoete tekwaty eꞌỹ-my oime Nhande Rykeꞌy tee vaꞌe” heꞌi vaꞌerã paraꞌe peẽ-my. Ani joty peho. “A-py koty-py oime Nhande Rykeꞌy tee vaꞌe” heꞌi vaꞌerã paraꞌe peẽ-my. Ani joty pende tavy íxupe. Ani perovia joty inheꞌẽ.
Upéixa xe, Nhande Rykeꞌy tee vaꞌe, ndaju jevy moꞌãiry. Kwarahy resẽ-gwi kaꞌaru peve overa vaꞌe pehexaha-rami ae katu, xe aju jevy vaꞌerã.
Ojéhegwi rei yruvu mbaꞌe retekwe-py pyaꞌe ou meme vaꞌe-rami ave ae aju jevy vaꞌerã. Entéro xe remimombeꞌu oiko-ma ramo, aju jevy-ma vaꞌerã, heꞌi Hesu omombeꞌu-vy gwemimboꞌe kwéry-pe.

Upe-ma ramo ojekwaa vaꞌerã yváy-py oikwaa uka vaꞌe xe aju jevy hagwã-rehe. Ha enterove tetã tetã mygwa ko yvy ári oĩ vaꞌe gwive onheapirõ-vy ojaheꞌo vaꞌerã. Xe Nhande Rykeꞌy tee vaꞌe aju jevy ramo arai-rupi xe rexa vaꞌerã. Xe puꞌakaha reheve aju vaꞌerã pende resa mbojevy vaꞌerã xe rendy porã tee-gwi, xe rexa-ma vaꞌerã aju ramo.
Mimbygwasu nheꞌẽ-py ambou vaꞌerã xe rembigwái yváy pygwa ombojogweroaty hagwã heraha-vy xe rembiporavokwe. Opa-rupigwi ombojogweroaty vaꞌerã. Kwarahy resẽ-gwi, kwarahy reike-gwi ave ombojogweroaty vaꞌerã heraha-vy. Arapopy-gwi ave, yvyapy-gwi ave, yvyapy arendaja gwive ombojogweroaty vaꞌerã, heꞌi íxupe kwéry omombeꞌu-vy.
Upéi heꞌi jevy Hesu:—Ãy amombeꞌu-ta peẽ-my ojehu vaꞌerã rehegwa nheꞌẽ figo máta rehegwa-rami peikwaa porã hagwã xe agwahẽ jevytaha áry, heꞌi. —Oĩ figo máta. Hoky kyrýu jevy-ma ramo, hogwe pyahu jevy-ma ramo, pehexa-ma voi. Pehexa-ma ramo, peikwaa-ma voi opa-ma raꞌe roꞌy. Áry raku jevy-tama, peje.
—Upéixa ete upe ojehu vaꞌerã gwive pehexa ramo, peikwaa vaꞌerã oike-ta vaꞌe-rami xe agwahẽ jevytamaha áry.
Anhetegwa vaꞌe amombeꞌu-ta peẽ-my. Entéro peẽ-my xe remimombeꞌu oiko vaꞌerã. Judeu kwéry oiko reheve joty ojehu vaꞌerã.
Opa vaꞌerã áry yvy ave. Ha xe remimombeꞌu xe nheꞌẽ katu nombopapa moꞌãiry, heꞌi gwemimboꞌe kwéry-pe omombeꞌu-vy gwenonderã.
; Upéi heꞌi jevy Hesu:—Mbavaꞌe áry-py po ojehu vaꞌerã ndajaikwaáiry, heꞌi. —Arakaꞌe óra-ma po ojehu vaꞌerã ndajaikwaáiry. Nhandejáry rembigwái yváy pygwa jepe ndoikwaáiry. Xe taꞌýry jepe ndaikwaái ave. Nhandejáry xe Ru haꞌe anho mante oikwaa, heꞌi. —Arakaꞌe óra-ma po aju jevy vaꞌerã ndapeikwaái-gwi, perepara rei voi katu peiko-vy. Xe Nhande Rykeꞌy tee vaꞌe aju jevy ramo, yma gware-pe ojehu hagwe-rami ave ojehu jevy vaꞌerã, heꞌi. —Yma ete Noé amyrĩ oiko jave, y ovu eꞌỹ mboyve, okaru porã rei okwa-vy vaꞌekwe yma gware. Omenda vaꞌekwe okwa-vy. Upéixa vaꞌekwe oiko jave, oike-ma vaꞌekwe kanoagwasu-py Noé amyrĩ vaꞌekwe. Series,
Ojéupe ojehu vaꞌerã ndoikwaái vaꞌekwe yma gware. Ojéupe ojehu vaꞌerã-rehe naimytuꞌeꞌỹiry vaꞌekwe oiko-vy hikwái. Upe-ma ramo, pyaꞌe ovu íxupe kwéry imonhapymimbaharã y. Xe Nhande Rykeꞌy tee vaꞌe aju jevy hagwã áry-py, upéixa ete ojehu jevy vaꞌerã. Mbavaꞌe nipo ojehu vaꞌerã íxupe kwéry ndoikwaáiry yvypóry.
Kokwe-py mokõi ombaꞌapo jave, peteĩ ogweraha vaꞌerã, peteĩ oheja vaꞌerã.
Oĩ vaꞌerã mokõi kunha oipokyty jave ojóehe itagwasu-py omonguꞌi hagwã. Peteĩ ogweraha vaꞌerã, peteĩ oheja vaꞌerã.
Upéa-gwi haꞌarõ-vy perepara katu xe agwahẽ hagwã-rehe. Arakaꞌe áry-pyma po xe pende Járy aju jevy vaꞌerã ndapeikwaái-gwi, perepara rei katu peiko-vy, heꞌi.
—Pejeapysaka katu xe nheꞌẽ-rehe peikwaa porã hagwã. Óga járy rehegwa nheꞌẽ-rami amombeꞌu-ta peẽ-my pehaꞌarõ hagwã peiko-vy. Óga járy-pe arakaꞌe óra pyhare ou-ta imonda vaꞌe heꞌi-vy, ndokéi arã raꞌe orepara-vy. Nomoinge ukáiry arã raꞌe imondase vaꞌe-pe. Upéixa ete perepara katu peiko-vy peẽ ave xe Nhande Rykeꞌy tee vaꞌe aju jevy vaꞌerã-rehe. Upéa-gwi xe raꞌarõ-vy peiko katu, heꞌi gwemimboꞌe kwéry-pe omombeꞌu-vy.
Upéi oiporu jevy Hesu óga járy rehegwa nheꞌẽ jarepara porã hagwã nhande-vy oikwaa uka-vy. Tembigwái rekoha rehegwa nheꞌẽ-rami omombeꞌu:—Oĩ vaꞌekwe óga járy, heꞌi. —Heta oĩ hembigwái. Kivaꞌe po hekoha porã-ta, kivaꞌe po hekoha vai-ta amombeꞌu-ta peẽ-my. Óga járy mombyry oho-ta ramo, peteĩ gwembigwái hese ojerovia vaꞌe-pe, hiꞌarandu vaꞌe-pe ave: “Enhangareko porã katu xe róga pygwa-rehe gwive” heꞌi. “Jakaru karuha óra-py peteĩ teĩ vaꞌe-pe embojaꞌo jaꞌo íxupe kwéry hemiꞌurã kwéry eremongaru-vy” heꞌi gwembiporavo-pe oho-vy.
—Upéi ogwahẽ jevy-ma ou-vy ijáry. Onheꞌẽ ojapo vaꞌe-pe otopa ramo, ojohu porã vaꞌerã hembiapokwe. Iporã vaꞌerã íxupe.
Anhetegwa vaꞌe amombeꞌu-ta peẽ-my: “Ãy ae xe mbaꞌe reta-rehe gwive enhangareko meme ereiko-vy” heꞌi vaꞌerã inheꞌẽ ojapo vaꞌe-pe.
Ha inheꞌẽ apo eꞌỹha-pe katu ivai vaꞌerã. Ndojohu porãi vaꞌerã hembiapokwe. Upe inheꞌẽ apo eꞌỹha: “Hiꞌare-ma xe járy” heꞌi rei arã ojéupe. Upéa-gwi oinupã nupã oirũ hembigwái kwéry-pe hereko asy-vy. Okaꞌu vaꞌe ndive okaru oiko-vy.
Upe ramo ijáry ogwahẽ jevy vaꞌerã ou-vy. Hese naimanduꞌavéi jave, oikwaa eꞌỹ ete jave, ogwahẽ jevy-ma vaꞌerã ou-vy.
Ogwahẽ rire, ombohasa asy vaꞌerã íxupe. Ojéhegwi mombyry omondo vaꞌerã íxupe. Gwĩ opyꞌa kyꞌaha omoꞌã kwaa vaꞌe renda-py omondo vaꞌerã íxupe. Upe-py ojaheꞌo vaꞌerã Nhandejáry-rehe onhemoyrõ-gwi. Onhemohãingyry ngyrýu vaꞌerã oiko-vy. Omondo hagwe-pe hasẽ vaꞌerã onhemboasy-vy. Upéa-gwi perepara porã katu peiko-vy peẽ ave, heꞌi Hesu gwemimboꞌe kwéry-pe.
Hesu omombeꞌu ogwahẽ jevytaha áry kunhataĩ rehegwa nheꞌẽ-ramiUpéi heꞌi jevy Hesu gwemimboꞌe kwéry-pe:—Amombeꞌu-ta peẽ-my xe agwahẽ jevytaha áry kunhataĩ rehegwa nheꞌẽ-rami, heꞌi. —Oĩ vaꞌekwe dez kunhataĩ. Omenda-ta vaꞌe-pe omoirũ. Upe kunhataĩ heꞌi Nhandejáry nhande ruvixa-pe omoirũse vaꞌerã-rehe. Oho ohogwaitĩ-vy upe kwimbaꞌe omenda vaꞌe-pe. Tataendy reheve oho.
—Cinco oĩ hiꞌarandu porã eꞌỹ vaꞌe. Cinco oĩ hiꞌarandu vaꞌe. Upe inharandu porã eꞌỹ vaꞌe tataendy reheve oho. Ha tataendyvy ryru oheja. Ha upe hiꞌarandu vaꞌe katu tataendyvy ryru reheve oho.
Hiꞌare ogwahẽ hagwã ou-vy upe omenda vaꞌe. Ohaꞌarõ jave hapehýi oke-ma.
Ha upe rire katu pyhare mbyte-py oĩ onheꞌẽ hatã vaꞌe: “Ogwahẽ-ta ou-vy omenda vaꞌe. Tapeho katu pehogwaitĩ íxupe” heꞌi.
Upe-ma ramo opaypa-ma hikwái upe dez kunhataĩ. Upéi opuꞌã puꞌã omoatyrõ gwataendy.
—Upéi hiꞌarandu porã eꞌỹ vaꞌe heꞌi: “Ogwe-tama ore rataendy” heꞌi. “Ne rataendyvy ryru-gwi emeꞌẽ mani katu ore-vy” heꞌi hiꞌarandu vaꞌe-pe.
—“Nameꞌẽ moꞌãi” heꞌi. “Oromeꞌẽ ramo, ore-vy gwarã ndoikovéi vaꞌerã ore-vy. Tapeho katu ovende vaꞌerã-py, pejogwa pendejéupe gwarã” heꞌi hiꞌarandu porã eꞌỹ vaꞌe-pe.
Oho jave ojogwa hagwã, ogwahẽ-ma ou-vy omenda vaꞌe. Pe kunhataĩ oho eꞌỹ vaꞌe oike ojeꞌói-vy indive jekarugwasu-py. Okẽnda-py omboty-ma.
Hiꞌareve ogwahẽ ou-vy hiꞌarandu porã eꞌỹ vaꞌe: “Ore járy” heꞌi. “Oroike-ta ore ave” heꞌi omenda vaꞌe-pe.
Ha haꞌe heꞌi: “Anhetegwa amombeꞌu-ta peẽ-my. Xe ndoroikwaái voi. Peẽ ndahaꞌéi xe reꞌýi” heꞌi oikese moꞌã vaꞌe-pe, heꞌi Hesu omombeꞌu-vy kunhataĩ rehegwa nheꞌẽ-rami.
Upéi heꞌi jevy:—Arakaꞌe áry-ma po xe agwahẽ jevy vaꞌerã, arakaꞌe óra-ma po xe aju jevy vaꞌerã ndapeikwaái voi. Ndapeikwaái voi xe aju jevy hagwã áry. Upéa-gwi xe raꞌarõ-vy tapeiko meme katu, heꞌi Hesu gwemimboꞌe kwéry-pe.
Upéi heꞌi jevy gwemimboꞌe kwéry-pe:—Ãy amombeꞌu-ta peẽ-my xe agwahẽ jevytaha áry plata atã rehegwa nheꞌẽ-rami, heꞌi. —Oĩ vaꞌekwe imbaꞌe reta vaꞌe. Upe imbaꞌe reta vaꞌe heꞌi Nhandejáry nhande ruvixa-rehe. Yvy ambue-py oho-tama ramo, ohenói ou hagwã gwembigwái kwéry: “Penhangareko katu xe mbaꞌe kwéry-rehe” heꞌi íxupe. —Oĩ oito moeda tuvixa vaꞌe hepy vaꞌe ouro gwigwa ogwereko vaꞌe. Peteĩ vaꞌe-pe cinco omeꞌẽ. Peteĩ vaꞌe-pe omeꞌẽ mokõi. Peteĩ vaꞌe-pe peteĩ omeꞌẽ oiporuruka-vy. Peteĩ teĩ oiporu kwaa hagwã-rami omeꞌẽ. Upe-ma ramo osẽ oho-vy.
Upe cinco omeꞌẽ ojéupe vaꞌekwe, pyaꞌe oiporu porã oho-vy omeꞌẽ vaꞌekwe ojéupe. Cincove ogana oiporu porã-gwi.
Haꞌe-rami ave upe mokõi omeꞌẽ ojéupe vaꞌekwe ogana ave. Mokõive ogana oiporu porã-gwi.
Ha upe peteĩ omeꞌẽ ojéupe vaꞌekwe ndoiporúiry ijáry omeꞌẽ vaꞌekwe. Oho ojoꞌo yvy-py ojaty hagwã omeꞌẽ ojéupe vaꞌekwe.
—Are rire upe hembigwái járy ogwahẽ jevy-ma ou-vy. Ohenói rire: “Mbaꞌéixa peiporu peẽ-my ameꞌẽ vaꞌekwe?” heꞌi oporandu-vy.
Upe cinco omeꞌẽ íxupe vaꞌekwe, cincove ogweru jevy íxupe: “Cinco eremeꞌẽ vaꞌekwe xe-vy, xe Járy” heꞌi, “Ko. Cincove agana vaꞌekwe” heꞌi ojáry-pe omeꞌẽ-vy.
—“Iporã eterei” heꞌi íxupe. “Nde reko porã voi raꞌe” heꞌi íxupe. “Ajerovia tee voi nde-rehe” heꞌi íxupe. “Mixĩ vaꞌe-rehe erenhangareko porã raꞌe xe mbotavy eꞌỹ reheve” heꞌi íxupe. “Ãy tuvixave vaꞌe-rehe oromonhangareko jevy-ta” heꞌi íxupe. “Xe moirũ katu onhondive javyꞌa hagwã” heꞌi cincove ogana vaꞌekwe-pe.
—Upe mokõi omeꞌẽ íxupe vaꞌekwe ogwahẽ ou-vy ave, “Xe járy” heꞌi. “Mokõi eremeꞌẽ vaꞌekwe xe-vy. Ko. Mokõive agana vaꞌekwe” heꞌi ojáry-pe omeꞌẽ jevy-vy.
—Ohexa-vy ijáry, “Iporã eterei” heꞌi ovyꞌa-vy gwembigwái-pe ijáry. “Nde rekoha porã voi raꞌe. Ajerovia tee voi nde-rehe” heꞌi íxupe. “Xe mbotavy eꞌỹ reheve erenhangareko porã raꞌe mixĩ vaꞌe-rehe” heꞌi íxupe. “Ãy tuvixave vaꞌe-rehe oromonhangareko jevy-ta” heꞌi íxupe. “Xe moirũ katu onhondive javyꞌa hagwã” heꞌi mokõive ogana vaꞌekwe-pe.
—Upéi ogwahẽ ave ou-vy upe peteĩ omeꞌẽ íxupe vaꞌekwe: “Orohexa kwaa-ma, xe járy, nde reko-rehe” heꞌi. “Ne maꞌe rakateꞌỹ vaꞌe voi raꞌe nde. Nde rapixa-pe, Penhemitỹ xe kokwe-py, ere erejaty uka-vy. Ha upe rire katu entéro hiꞌa vaꞌe gwive eremonoꞌõ uka ndejéupe gwarã. Nde rapixa-pe, Pemohãi-vy penhemitỹ xe kokwe-py, ere erejaty uka-vy. Ha upe rire katu entéro hiꞌa vaꞌe gwive eremboaty uka ndejéupe gwarã” heꞌi.
“Upéixa-gwi xe kyhyje ndéhegwi. Xe kyhyje-gwi, aha ajaty ne remimeꞌẽgwe yvy-py anhomi-vy. Ko. Ne mbaꞌe” heꞌi ojáry-pe omeꞌẽ jevy-vy.
“Nde rekoha vai voi raꞌe. Ne ateꞌỹ voi raꞌe” heꞌi gwembigwái-pe. “Xe járy kokwe-py onhemitỹ eꞌỹ reheve, omohãi eꞌỹ reheve hemimonoꞌõ ogwerahapa ojéupe gwarã, ere rei kuri xe-rehe. Aipo ramo, maꞌerã nerenhongatúiry xe mbaꞌe banco-py? Maꞌerã neremoĩry ojeporu hagwã-py, banco pygwa kwéry oiporu hagwã. Aipo ramo, xe aju jevy ramo, omeꞌẽ jevy-vy xe-vy, hetave omeꞌẽ arã moꞌã xe-vy” heꞌi upe peteĩ omeꞌẽ íxupe vaꞌekwe-pe.
—Upéi heꞌi upe pygwa-pe: “Peteĩ ogwereko vaꞌe-gwi eipeꞌa jevy íxugwi, emeꞌẽ dez ogwereko vaꞌe-pe” heꞌi. “Ogwereko vaꞌe-pe omeꞌẽve vaꞌerã hetave tave ogwereko hagwã. Ha ogwereko eꞌỹ vaꞌe katu mixĩ ogwereko vaꞌe jepe oipeꞌa jevy vaꞌerã íxugwi. Ha xe rembigwái inhateꞌỹ vaꞌe-pe katu, pemosẽ katu íxupe imondo-vy pytũ kwa-rupi. Upe-py ojaheꞌo vaꞌerã. Hasẽ vaꞌerã onhemboasy-gwi. Nhandejáry-rehe onhemoyrõ-gwi, onhemohãingyry ngyrýu vaꞌerã oiko-vy” heꞌi gwembigwái kwéry-pe, heꞌi Hesu ogwahẽ jevytaha óra kwaa uka-vy.
Upéi heꞌi jevy íxupe kwéry Hesu:—Xe Nhande Rykeꞌy tee vaꞌe aju jevy vaꞌerã. Xe ae xe reko-rupi aju vaꞌerã, heꞌi. —Enterove vaꞌe remimboeterã-rami ajehexa uka arã aju-vy. Xe ndive ou vaꞌerã entéro Nhandejáry rembigwái yváy pygwa gwive. Oroju ramo, pe apykagwasu hesakã vaꞌe, mburuvixagwasu gwapy haty ramigwa ári agwapy-ma vaꞌerã peteĩ teĩ hembiapo apokwe-rehe areko hagwã, heꞌi. —Entéro tetã tetã mygwa ko yvy-py oĩ vaꞌe gwive onhomboatypa vaꞌerã ou-vy xe renonde-py. Ogwahẽ ramo ou-vy xe renonde-py aipeꞌa peꞌa vaꞌerã ojóhugwi hembiapokwe-rami. Herekwa cabrito kwéry-gwi ovexa oipeꞌaha-rami ave xe aipeꞌa vaꞌerã hekoha vai vaꞌe-gwi hekoha porã vaꞌe, heꞌi. —Hekoha porã vaꞌe xe amoĩ vaꞌerã xe akatúa-koty. Xe asu-koty amoĩ vaꞌerã hekoha vai vaꞌe.
Upe ramo xe huvixagwasu vaꞌe haꞌe-ta xe akatúa kotygwa-pe: “Peju katu peẽ xe Ru rembihovasa vaꞌe. Peju katu. Oĩ peẽ-my gwarã. Ko yvy rembypy gwive omoĩ vaꞌekwe pene renagwã. Peiko katu Nhandejáry pende ruvixa ndive pemoirũ-vy.
Xe vareꞌa ramo, xe mongaru vaꞌekwe. Xe yꞌuhéi ramo, xe mboyꞌu vaꞌekwe. Xe ndarekói ramo xe agwahẽ hagwã xe mogwahẽ joty vaꞌekwe nde ha-py. Opi-vy aiko jave, eremeꞌẽ vaꞌekwe xe-vy xe aorã. Xe rasy ramo, erenhangareko vaꞌekwe xe-rehe. Preso anhemoĩ jave, xe mbovyꞌa hagwã ereju vaꞌekwe. Upéa-gwi peiko katu Nhandejáry pende ruvixa ndive pemoirũ-vy” haꞌe vaꞌerã hekoha porã vaꞌe-pe, heꞌi.
—Upe ramo heꞌi rei vaꞌerã xe-vy: “Arakaꞌe tipo erejehexa uka arakaꞌe nde vareꞌa ramo, ore Járy? Arakaꞌe tipo oromongaru arakaꞌe? Arakaꞌe tipo erejehexa uka nde yꞌuhéi ramo? Arakaꞌe tipo oromboyꞌu arakaꞌe?
—Upéi xe huvixagwasu vaꞌe haꞌe vaꞌerã íxupe kwéry: “Anhetegwa amombeꞌu-ta peẽ-my. Erejapo porã jave xe reꞌýi-pe, xe-vyma ave erejapo porã-ma. Xe reꞌýi hekoꞌive vaꞌe-pe jepe ereipytygwõ tygwõ jave, xe-vy ave-ma xe pytygwõ” haꞌe vaꞌerã hekoha porã vaꞌe-pe, heꞌi.
—Upéi haꞌe vaꞌerã xe asu kotygwa-pe: “Tapeho katu xéhegwi. Xe remimboykerã-ma voi peẽ. Oime tata anháy ruvixa pegwarã, hembigwái kwéry pegwarã ave. Upe tata nhepyrũ opa eꞌỹ vaꞌe. Tapeho katu upe-py.
Xe xe vareꞌa ramo vaꞌekwe, napepena penáiry joty vaꞌekwe xe-rehe xe mongaru hagwã-rehe. Xe yꞌuhéi ramo, napepenái vaꞌekwe xe-rehe xe mboyꞌu hagwã-rehe. Xe ndarekói ramo xe agwahẽ hagwã, naxe mogwahẽ ukái vaꞌekwe pende ha-py. Xe opi-vy aiko ramo, napemeꞌẽséiry vaꞌekwe xe-vy xe aorã. Xe rasy ramo, xe preso anhemoĩ ramo ave, napenhangarekóiry xe-rehe vaꞌekwe.” Upéixa xe haꞌe vaꞌerã xe asu kotygwa-pe, heꞌi.
—Upe-ma ramo heꞌi-ma vaꞌerã xe-vy hikwái: “Arakaꞌe tipo eregwahẽ ore ha-py nde vareꞌa ramo, ore Járy?” heꞌi vaꞌerã xe-vy. “Arakaꞌe tipo noromongarúi vaꞌekwe? Arakaꞌe tipo erejehexa uka nde yꞌuhéi ramo? Arakaꞌe tipo noromboyꞌúi vaꞌekwe? Arakaꞌe tipo noromogwahẽ ukái ndererekói ramo eregwahẽ hagwã? Arakaꞌe tipo noroipytygwõi opi-vy ereiko jave?” heꞌi vaꞌerã xe-vy. “Nde rasy ramo, preso erenhemoĩ jave, arakaꞌe tipo noroipytygwõi?” heꞌi vaꞌerã xe-vy xe asu kotygwa, heꞌi Hesu.
—Upe jave haꞌe arã íxupe kwéry: Xe huvixagwasu vaꞌe anhetegwa amombeꞌu-ta peẽ-my. Xe reꞌýi-pe nderejapo porãi jave, xe-vyma ave nderejapo porãiry raꞌe. Xe reꞌýi hekomirĩve vaꞌe-pe jepe nereipytygwõiry jave, xe-vyma ave naxe pytygwõiry raꞌe, haꞌe vaꞌerã hembiapo vai vaꞌe-pe, heꞌi.
—Upe jave ojerereko asy haty-py opa eꞌỹ reheve ojeꞌói vaꞌerã hekoha vai vaꞌe. Ha hekoha porã vaꞌe katu oikove meme vaꞌerã Nhandejáry ndive opa eꞌỹ reheve, heꞌi gwemimboꞌe kwéry-pe Hesu ogwahẽ jevy hagwã óra-py oikwaa uka-vy.
Koꞌã vaꞌe nheꞌẽ omombeꞌupa rire, heꞌi jevy gwemimboꞌe kwéry-pe Hesu:
—Peikwaa mokõi áry rire oiko-ta aretegwasu héry vaꞌe páscoa. Upe áry-py xe Nhande Rykeꞌy tee vaꞌe kurusugwasu-rehe xe moĩ vaꞌerã po-py xe meꞌẽ vaꞌerã xe reraha-vy xe juka uka hagwã, heꞌi ójehe, aretegwasu páscoa-rehe ave.Upe áry-py nanhambovúiry vaꞌekwe jaꞌu vaꞌerã. Nhane manduꞌa ave nhane rembypy ojerereko asy hagwe-rehe. Yma ete upe áry-py osẽ vaꞌekwe gwĩ hese ipuꞌaka vaꞌe po-gwi. Upéa-rehe jareko aretegwasu páscoa koꞌãy peve.
Upe ramo paꞌi ruvixa kwéry, judeu ruvixa kwéry ndive ojogweroaty-ma hikwái. Caifás paꞌi ruvixagwasu róga kakwaa-py ojogweroaty.
Upe-py koty-py onhomboꞌe mboꞌe Hesu-rehe hikwái:—Nhambotavy íxupe jaipyhy-vy jajuka hagwã, heꞌi Hesu-rehe hikwái. —Arete-py ae ani jaipyhy íxupe, heꞌi. —Atýra-py jaipyhy ramo, onhembopoxy arã ijaty jaty vaꞌe kente kwéry nhande-vy, heꞌi ójehe Hesu pyhyharã kwéry.Upéa-gwi oipyhy nhemise Hesu-pe hikwái.
Ha Hesu katu oime Betânia tetãꞌi-my. Simão róga-py oime. Upe Simão mbaꞌasy vai-gwi ijai aipa vaꞌekwe nhahenói íxupe vaꞌe. Upe ramo ogwahẽ ou-vy peteĩ kunha. Hyakwã porã tee vaꞌe hyru reheve ogweru. Pe hyru ojejapo vaꞌekwe alabastro-gwi. Ita kyra rendy-gwi ojapo vaꞌekwe. Ha hyakwã porã vaꞌe hepy eterei voi. Upéa oipyhy onhohẽ Hesu akã-rehe. Ogwapy jave okaru-vy onhohẽ hese omohyakwã porã-vy íxupe.
Upe vaꞌe ohexa ramo, ogweropoxy-ma hemimboꞌe kwéry:—Maꞌerã po onhohẽ rei pe hyakwã porã vaꞌe Hesu akã-rehe? heꞌi ojóupe hikwái oporandu-vy.
Upéa heꞌi vaꞌe oikwaa-ma Hesu:—Maꞌerã po ko kunha-pe eremoakã rasy? haꞌe heꞌi. —Hembiapo porã ete voi xe-vy, heꞌi íxupe kwéry.
—Pene paꞌũ-my oime meme vaꞌerã iporiahu vaꞌe. Ha xe ae katu naime meméi vaꞌerã aiko-vy pene paꞌũ-my, heꞌi íxupe kwéry.
—Omano vaꞌekwe jajaty hagwã nhamohyakwãha-rami, amano eꞌỹ ngatu xe mohyakwã ranhe ko kunha, heꞌi.
—Haꞌe-ta ko kunha-rehe anhetegwa vaꞌe. Opa-rupi entéro ko yvy-rupi, mamo xe rehegwa nheꞌẽ porã omombeꞌu mbeꞌu ha-rupi ave omombeꞌu vaꞌerã voi ko kunha rembiapo porã-rehe imanduꞌa hagwã hese, heꞌi gwemimboꞌe kwéry-pe Hesu kunha-rehe.
Upe ramo peteĩ hemimboꞌe kwéry vaꞌe, Iscariotes héry vaꞌe, oho paꞌi ruvixa kwéry ha-py:
—Aipyhy uka-ta peẽ-my Hesu, heꞌi. —Mbovy erepaga-ta xe-vy aipyhy uka ramo peẽ-my? heꞌi oporandu-vy Judas.Ha ipyhyharã heꞌi:—Trinta prata gwigwa moeda oromeꞌẽ-ta nde-vy, heꞌi Judas-pe hikwái.
Upéa nheꞌẽ omoporã Judas. Omoporã rire-ma, orepara oiko-vy Hesu-rehe ipyhyharã-pe omombeꞌu hagwã óra raꞌarõ-vy.
Ha upéi katu aretegwasu-py ogwahẽ ou-vy Hesu ha-py hemimboꞌe kwéry. Upe vaꞌe semana-py mbojape ovu eꞌỹ vaꞌe jaꞌu. Oiko-ma ramo upéa semana, ogwahẽ ou-vy Hesu ha-py hemimboꞌe kwéry:—Kipy tipo orombogwejy-ta nde-vy ne remiꞌurã nhane manduꞌa hagwã páscoa-rehe jakaru-vy? heꞌi oporandu-vy Hesu-pe.
Ha Hesu heꞌi íxupe kwéry:—Tapeho katu tetã-my. Oĩ xe mogwahẽharã. Tapeho iha-py peje-vy: “Heꞌi kuri nhane mboꞌeháry: Onhemoꞌagwĩ-ma amano hagwã áry. Nde róga-py xe manduꞌa-ta páscoa-rehe. Xe remimboꞌe kwéry ndive akaru-ta” peje kuri óga járy-pe, heꞌi gwemimboꞌe kwéry-pe.
Upéi oho ojapo Hesu nheꞌẽ ombogwejy hemiꞌurã íxupe.
Kaꞌaru ete ramo ogwapy haꞌe doze gwemimboꞌe kwéry ndive okaru hagwã.
Okaru jave heꞌi:—Anhetegwa vaꞌe amombeꞌu-ta peẽ-my, heꞌi. —Peteĩ pene paꞌũ-my oĩ vaꞌe xe mombeꞌu vaꞌerã xe pyhyharã-pe, heꞌi gwemimboꞌe kwéry-pe.
Ohendu ramo inheꞌẽ, ojepyꞌa rerahapa-ma hese hikwái. Nombovyꞌavéi-ma íxupe kwéry:—Xe tipo oropyhy uka-ta, xe Járy? heꞌi. —Xe paraꞌe, ndaxéiry paraꞌe? —onhemopeteĩ teĩ oporandu-vy íxupe.
—Peteĩ pende avyte-py oĩ vaꞌe, hyru-py opo omoĩ vaꞌe, xe mombeꞌu vaꞌerã xe pyhyharã-pe, heꞌi. —Xe ndive omoakỹ vaꞌe mbojape nhaꞌẽ-py xe mombeꞌu vaꞌerã, heꞌi.
—Xe Nhande Rykeꞌy tee vaꞌe aha vaꞌerã xe ajejuka uka hagwã-py, heꞌi. —Nhandejáry kwatia nheꞌẽ heꞌi hagwe-rami aha vaꞌerã. Ha xe mombeꞌu vaꞌerã katu xe pyhyharã-pe amboasy eterei íxupe. Ohasa asy eterei vaꞌerã. Iporãve arã raꞌe ndoikói ramo osyrã-pe raꞌe, heꞌi gwemimboꞌe kwéry-pe.
Upe ramo:—Xe paraꞌe, ndaxéiry paraꞌe, xe mboꞌeháry? heꞌi Judas, upe ipyhyharã-pe omombeꞌu-ta vaꞌe.—Nde voi, heꞌi Hesu. —Nde erenhemombeꞌuha-rami voi nde, heꞌi Judas-pe.
Okaru joa jave, haꞌe oipyhy mbojape, otima porã Nhandejáry-pe. Upéi ombopo mbopóy mbojape omeꞌẽ gwemimboꞌe kwéry-pe omongaru joty:—Ko, heꞌi omeꞌẽ-vy. —Heꞌu katu. Ko mbojape xe rete-rehe heꞌi, heꞌi íxupe kwéry ojehegwigwa omeꞌẽ-vy.
Upéi oipyhy ave copo, otima porã Nhandejáry-pe omeꞌẽ íxupe kwéry:—Peẽ kwéry peꞌu katu ko vaꞌe copo pygwa, heꞌi. —Ko copo pygwa xe rugwy-rehe heꞌi, heꞌi íxupe kwéry. —Osyry vaꞌerã xe rugwy imbaraete hagwã Nhandejáry heꞌi vaꞌekwe. Yma Nhandejáry, “Amopotĩ vaꞌerã kente kwéry” heꞌi vaꞌekwe. Upéa nheꞌẽ imbaraete-ma vaꞌerã xe rugwy osyry-ma ramo, heꞌi. —Heta kente-rehe ha-py osyry vaꞌerã xe rugwy omboyke hagwã íxugwi kwéry hembiapo vaikwe, heꞌi Hesu.
—Haꞌe-ta peẽ-my. Haꞌu-ma kuri uva rykwere. Ãy ae katu ndaꞌu moꞌãvéi-ma. Ha upe rire katu, xe Ru pende ruvixa oiko haty-py, haꞌu jevy vaꞌerã, heꞌi. —Upe-py agwahẽ ramo uva rykwere pyahu haꞌu jevy vaꞌerã. Pene ndive haꞌu jevy vaꞌerã, heꞌi gwemimboꞌe kwéry-pe.
Upéi oporahéi rire, osẽ oho-vy. Oliveiras yvyaty-py oho ojeꞌói-vy.
heꞌi. Yma heꞌi hagwe-rami, ãy xe juka-tama, heꞌi.
—Ha upe rire xe anhemoingove jevy rire katu, aha vaꞌerã Galiléia yvy-py, heꞌi. —Pene renonde aha ranhe vaꞌerã, heꞌi íxupe kwéry.
Upéi Pedro heꞌi:—Gwĩ ne irũ kwéry ndéhegwi ojehesa rerova ramo jepe, xe ae katu ndorohejái joty vaꞌerã, heꞌi Hesu-pe.
—Anhetegwa vaꞌe amombeꞌu-ta nde-vy, heꞌi Hesu Pedro-pe. —Etería ko vaꞌe pyhare-py, neꞌírã osapukái ramo gáju, “Xe ndaikwaái voi” ere vaꞌerã xe-rehe mbohapyha-rehe, heꞌi íxupe.
—Ne ndive xe ajejuka uka ramo jepe, ndajehesa rerovái joty vaꞌerã ndéhegwi, heꞌi íxupe Pedro. —“Xe ndaikwaáiry” ndaꞌéiry joty arã nde-rehe, heꞌi Hesu-pe.Pedro heꞌi hagwe-rami ave heꞌi inhirũ kwéry Hesu remimboꞌe.
Ha upéi katu Hesu oho ojeꞌói-vy gwemimboꞌe kwéry ndive. Ogwahẽ oho-vy Getsêmani yvaty-py:—A-py pegwapy katu, heꞌi. —Xe ae ahasave-ta upe-py Nhandejáry ndive anhomongeta hagwã, heꞌi gwemimboꞌe kwéry-pe.
Upéi mbohapy ondive ogweraha. Ogweraha Pedro. Mokõi Zebedeu raꞌy ogweraha ave ondive. Upe ramo Hesu ovyꞌareꞌỹ-ma oiko-vy. Ojepyꞌajopy eterei-ma ave oiko-vy. Ogwahẽ vyꞌareꞌỹgwasu íxupe:
—Ogwahẽ-ma vyꞌareꞌỹgwasu xe-vy xe juka-ta vaꞌe-rami, heꞌi. —Epyta nde a-py. Xe moirũ katu ereke eꞌỹ reheve, heꞌi gwemimboꞌe-pe.
Upéi haꞌe ae oho mbykymi hova-py ojeity yvy-rupi:—Xe Ru, ereipeꞌase ramo, eipeꞌa katu xéhegwi xe pyꞌajopyha. Xe-vy ojehu vaꞌerã eipeꞌa katu xéhegwi. Ha ndereipeꞌaséi ramo ae katu, ani joty ereipeꞌa, heꞌi onhomongeta-vy Nhandejáry ndive.
Upéi ou jevy mbohapy gwemimboꞌe ha-py. Ogwahẽ ramo, ikéra otopa:—Maꞌerã po ereke eꞌỹ reheve naxe raꞌarõiry? Maꞌerã peteĩ óra-py jepe naxe raꞌarõiry? heꞌi.
Upéi oho jevy Nhandejáry ndive onhomongeta-vy:—Ndereipeꞌaséi ramo xe pyꞌajopyha jepe, ereipota ramo ave xe ahasa asy jepe, tojapo joty katu ne remimbota, xe Ru, heꞌi oração apo-vy.
Ouri jevy ramo, ikéra otopa jevy-ma. Hapehýi eterei-gwi, okepa-ma hikwái.
Upéixa-gwi oheja jevy-ma oho-vy. Mbohapy jevy ojapo oração. Gwemimombeꞌukwe omombeꞌu jevyri Nhandejáry-pe.
Upéi ou jevy-ma gwemimboꞌe oĩ ha-py:—Maꞌerã po ereke joty eretongea-vy? heꞌi. —Ogwahẽ-ma ngatu xe óra. Xe Nhande Rykeꞌy tee vaꞌe ãy xe meꞌẽ-ta xe reraha-vy gwĩ ojejavy vaꞌe Nhandejáry kwaa eꞌỹha vaꞌe po-py, heꞌi.
Onheꞌẽ vyteri jave Hesu, ogwahẽ-ma ou-vy Judas, peteĩ doze hemimboꞌe kwéry vaꞌe. Indive kwéry heta ou ave. Opo-py ogweru kyse puku. Yvyra ave ogweru hikwái. Upéa paꞌi ruvixa kwéry remimbou, judeu ruvixa kwéry remimbou voi.
Ha heꞌi raꞌe íxupe kwéry: “Ahexa uka-ta peẽ-my pene rembipyhyse” heꞌi raꞌe Hesu-rehe. “Upe ahovapyte-ta vaꞌe pene rembipyhyrã voi” heꞌi raꞌe íxupe kwéry Judas. “Ahovapyte jave peẽ peikwaa-ma arã. Peipyhy mani kuri íxupe” heꞌi raꞌe ipyhyharã-pe.
Upéa-gwi oho pyaꞌe Hesu renda-py oipyhy hagwã. heꞌi:—Mbaꞌéixa pa xe mboꞌeháry, heꞌi ogwahẽ-vy íxupe.Upéi ohovapyte Hesu-pe.
Ha Hesu heꞌi:—Xe irũ, heꞌi, —Mbaꞌe apo-vy ereju raꞌe, heꞌi íxupe. —Ejapo mani katu erejapose vaꞌe, heꞌi Judas-pe.Heꞌi-ma ramo, ou onhemoĩ-ma hese oipyhy hagwã íxupe hikwái.
Upe-ma ramo, peteĩ Hesu irũ vaꞌe omopuꞌã okyse oikytĩ-vy. Ombogwái paꞌi ruvixagwasu rembigwái-pe. Ohupity inambi, hoꞌa inambikwe oho-vy.
Ha Hesu heꞌi:—Nde kyse katu emoĩ jevy hyru-py. Kyse omopuꞌã vaꞌe gwive kyse-py ave ojejuka vaꞌerã, heꞌi kyse omopuꞌã vaꞌekwe-pe.
—“Ndaipóri Hesu pytygwõharã” ere moꞌã. Xe Ru-pe ahenói ramo, pyaꞌe ombou arã xe-vy heta gwembigwái yváy pygwa xe resendeharã. Setenta e dois mil ombou arã xe-vy xe resendeharã, heꞌi. —Hetave ombou arã xe-vy xe resendeharã, heꞌi.
—Ha nahenói moꞌãiry xe pytygwõharã-rehe. Oĩ Nhandejáry kwatia nheꞌẽ a-rami:“Ohasa asy vaꞌerã Cristo”heꞌi vaꞌekwe. Aipo ramo, xe Ru-pe ahenói ramo xe resende hagwã, naimbaraetevéi arã Nhandejáry kwatia nheꞌẽ, heꞌi. —Yma heꞌi hagwe-rami, ãy ndoikói arã, heꞌi kyse omopuꞌã vaꞌekwe-pe.
Upe ramo heꞌi ijaty jaty vaꞌe kente-pe:—Maꞌerã po pegwahẽ peju-vy kyse reheve xe pyhy hagwã peju-vy? Maꞌerã po yvyra reheve ave pegwahẽ peju-vy? “Hesu oporosakea vaꞌe” peje tipo peju-vy xe-rehe? heꞌi íxupe kwéry. —Ha ndahaꞌéiry upeixagwa xe, heꞌi Hesu íxupe kwéry. Ikoꞌẽ koꞌẽ agwapy aporomboꞌe-vy ae Nhandejáry róga kakwaa-py aiko-vy. Ha ndaxe pyhýi voi raꞌe.
Ha Nhandejáry nheꞌẽ-py omombeꞌu vaꞌety remimoĩgwe kwatia-rehe katu ipokatu voi, imbaraete voi. Upéa-gwi yma heꞌi hagwe-ramima, ãy oiko-ma, heꞌi. —Kóixa ndojehúi ramo raꞌe xe-vy, ndaipokatúi arã raꞌe Nhandejáry kwatia nheꞌẽ, heꞌi íxupe kwéry.Upe-ma ramo, hemimboꞌe kwéry gwive ohejapa íxupe. Okanhymba ojeꞌói-vy íxugwi.
Ha upéi katu Hesu pyhyhagwe ogweraha íxupe. Caifás paꞌi ruvixagwasu róga kakwaa-py ogweraha. Upe-py ojogweroaty raꞌe gwĩ judeu rekomboꞌehaty, judeu ruvixa kwéry ndive.
Ha Pedro katu oho hapykwéri meme. Hesu rapykwéri puku oho. Paꞌi ruvixagwasu roka peve ogwahẽ oho-vy. Upe-py ogwahẽ ramo, oike ogwapy polícia kwéry ndive oiko-ta vaꞌe ohexa hagwã.
Ha paꞌi ruvixa kwéry judeu ruvixa kwéry ndive, oheka heka moꞌã Hesu-rehe ijapu vaꞌerã. Ojuka ukase íxupe hikwái. Hovagwy-py ou onhemboꞌy ramo jepe heta ijapu vaꞌe, omombeꞌu joavy avy joty. Oipota peteĩxa omombeꞌu ojuka uka hagwã. Ha omombeꞌu joavy avy joty. Heta ijapu japu rire, ou onhemboꞌy mokõi vaꞌe:
—Upéa remimombeꞌukwe oromombeꞌu jevy-ta peẽ-my, heꞌi. —“Aitypa uka-ta ko Nhandejáry róga kakwaa, mbohapy áry-rupi amopuꞌã jevy hagwã” heꞌi Hesu nheꞌẽgwe mombeꞌu-vy.
Upe jave opuꞌã onhemboꞌy-ma paꞌi ruvixagwasu oĩ-vy:—Ne mombeꞌu kuri. Maꞌerã-gwi nerenhemombeꞌúiry raꞌe nde? heꞌi Hesu-pe.
Ha Hesu katu opyta okirirĩ rei íxugwi. Mbaꞌeve ndeꞌíry íxupe.Upéi paꞌi ruvixagwasu heꞌi:—Nhandejáry Tupã oikove vaꞌe réry-py, oromonheꞌẽ-ta nde apu eꞌỹ reheve, heꞌi íxupe. —Nde pa Cristo nhane remihaꞌarõ vaꞌe? heꞌi oporandu-vy íxupe. —Nde pa Nhandejáry raꞌy tee vaꞌe? Emombeꞌu katu ore-vy nde apu eꞌỹ reheve, heꞌi íxupe omonheꞌẽse-vy.
Upéi Hesu heꞌi:—Xe ko haꞌe voi, heꞌi. —Nde xe mombeꞌuha-rami xe Cristo voi, heꞌi paꞌi ruvixagwasu-pe.Upéi heꞌi jevy Hesu:—Haꞌe-ta peẽ-my kwéry. Xe Nhande Rykeꞌy tee vaꞌe-pe xe rexa-ta kuri. Nhandejáry yke-rehe ijakatúa-koty agwapy ramo xe rexa vaꞌerã. Imbaraeteve vaꞌe Nhandejáry. Arai-rupi xe agwejy ramo xe rexa vaꞌerã, heꞌi judeu ruvixa-pe.
Upéa nheꞌẽ ogwenohẽ-ma ramo ojéupe, ogweropoxy paꞌi ruvixagwasu. Ogwerovái-gwi, omondoro oao:—Onheꞌẽ vai rei-ma onhemonhandejáry-vy moꞌã, heꞌi. —Pehendu-ma inheꞌẽ vaiha, heꞌi. —Outro imombeꞌuharã-rehe nanhaikotevéiry. Ojéhegwi rei onheꞌẽ vai-ma, heꞌi hese.
—Mbavaꞌe tipo pejapo-ta hese? heꞌi oporandu-vy.—Tomano katu, tojejuka katu, heꞌi joa voi hese.
Upe ramo onygwõ nygwõ hese. Osokea íxupe opo-py. Oĩ íxupe oipete vaꞌe ave: —Nde Cristo, Nhandejáry nheꞌẽ mombeꞌuhaty raꞌe nde. Aipo ramo, emombeꞌu ore-vy kivaꞌe vaꞌe ne nupã, heꞌi oinupã nupã-vy íxupe hikwái.
Ha Pedro katu ogwapy oĩ-vy oka-py. Upe-ma ramo ogwahẽ ou-vy iha-py kunhataĩ paꞌi ruvixagwasu rembigwái vaꞌe:—Nde ave eremoirũ raꞌe Hesu Galiléia pygwa, heꞌi Pedro-pe.
Ha Pedro heꞌi:—Ndaxéiry, heꞌi. —Namoirũiry vaꞌe voi íxupe, heꞌi upe-py oĩ vaꞌe apyte-py Hesu-rehe. —Ne nheꞌẽ katu ndaikwaáiry, heꞌi moꞌã kunhataĩ-pe.
Upéi osẽ mbykymi oho-vy. Okẽ-my oho. Upe-py ohexa íxupe outro kunhataĩ:—Upéa omoirũ vaꞌe oiko-vy raꞌe. Hesu Nazaré pygwa ndivegwa, heꞌi upe pygwa-pe.
—Ndaxéiry, heꞌi jevy Pedro kunhataĩ-pe. —Xe apu ramo, taxe moingo asy katu Nhandejáry, heꞌi. —Ndaikwaáiry xe íxupe, heꞌi moꞌã Pedro kunhataĩ-pe Hesu-rehe.
Upe riremi onhemoꞌagwĩ-ma ou-vy Pedro renda-py upe-py opuꞌã oĩ-vy vaꞌe:—Galiléia pygwa nheꞌẽ-rami ave erenheꞌẽ. Hendivegwa voi nipo raꞌe nde, heꞌi íxupe. —Nde rekoha-rehe oroikwaa, heꞌi íxupe.
Upe ramo heꞌi:—Xe apu ramo, taxe moingo asy katu Nhandejáry, heꞌi. —Upe vaꞌe xe ndaikwaáiry voi, heꞌi moꞌã upe pygwa-pe.Upe-ma ramo pyaꞌe osapukái gáju.
Ha Pedro imanduꞌa-ma Hesu nheꞌẽgwe-rehe: “Neꞌírã osapukái ramo gáju, Xe ndaikwaáiry voi, ere vaꞌerã xe-rehe mbohapyha-rehe”. Upéa nheꞌẽ-rehe imanduꞌa-ma ramo Pedro, osẽ-vy ojaheꞌo. Hasẽ-ma osẽ oho-vy.
Koꞌẽmba-ma ramo, ojogweroaty jevy paꞌi ruvixa kwéry, judeu ruvixa kwéry ndive:—Mbaꞌéixa jajuka uka-ta Hesu-pe? heꞌi onhomboꞌe mboꞌe-vy hikwái hese.
Upe-ma ramo, onhapytĩ-ma íxupe. Ipokwaha reheve ogweraha mburuvixa Pilatos po-py omeꞌẽ-vy.
Ha upéi katu. “Ojuka-ta voi nipo Hesu-pe raꞌe” heꞌi ojéupe pe Hesu mombeꞌuhare ipyhyharã-pe. Upéa-gwi omboasy eterei gwembiapokwe. Omboasy-gwi omeꞌẽse jevy ojéupe omeꞌẽ vaꞌekwe imeꞌẽhare-pe. Upe trinta prata gwigwa moeda omeꞌẽse jevy moꞌã íxupe kwéry:
—Ajejavy-ma, heꞌi. —Heko jejavy eꞌỹ vaꞌe amombeꞌu kuri ijuka ukaharã-pe, heꞌi judeu ruvixa kwéry-pe onhemombeꞌu-vy.Ha haꞌe kwéry katu nopenái joty inheꞌẽ-rehe:—Noropenái ne nheꞌẽ-rehe, heꞌi. —Nde ae katu epena ne rembiaporã-rehe, heꞌi Judas-pe hikwái.Nopenái hese. Upe ramo oity yvy-py upe trinta moeda. Nhandejáry róga kakwaa koty-py oity. Oity rire, osẽ ojejuvy hagwã-pyma oho. Ha paꞌi ruvixa kwéry katu omonoꞌõ noꞌõ jevy hembieitykwe:—Ko vaꞌe moeda ojuka uka-ta moꞌã vaꞌe repy, heꞌi. —Upéa-gwi ndatekoháiry nhamoĩ hagwã pirapire ryruty-py Nhandejáry róga oĩ vaꞌe-py, heꞌi ojóupe. Upéixa ramo onhomboꞌe mboꞌe onhondive oikwaa hagwã gwembiaporã. Oikwaa rire, oho ojogwa yvy. Upe yvy tuju-gwi mbaꞌe ryru apohaty mbaꞌekwe. Gwĩ yvy akéno-gwi ou vaꞌekwe ojaty hagwã ojogwa upe vaꞌe yvy.
Upéa-gwi, ojejuka vaꞌekwe repykwe-py ojogwa-gwi, ombohéry, “Ojejuka vaꞌekwe yvy”. Koꞌánga ete peve héry upéixa.
Yma heꞌi hagwe-rami ãy oiko-ma.
; Ha upéi katu omonhemboꞌy imoĩ-vy Hesu-pe mburuvixa Pilatos rovagwy-py:—Nde tipo ereiko raꞌe judeu kwéry ruvixagwasu ramo? heꞌi oporandu-vy íxupe Pilatos.Haꞌe heꞌi:—Xe voi aiko, heꞌi. —Ereha-rami aiko, heꞌi joty mburuvixa-pe.
Ha paꞌi ruvixa kwéry judeu ruvixa kwéry ndive,—Hembiapo vai-ma, hembiapo vai-ma, heꞌi joa ramo hese, mbaꞌeve joty nomombeꞌúiry.Onhemokirirĩ rei joty Hesu.
Upéixa-gwi:—“Hembiapo vai vai-ma upe vaꞌe” heꞌi ramo nde-rehe, maꞌerã po raꞌe nerenhemombeꞌúiry? heꞌi íxupe oporandu-vy Pilatos.
Ha haꞌe katu mbaꞌeve joty ndeꞌíry. Heta nheꞌẽ ombojase moꞌã ramo jepe hese, mbaꞌeve joty nomombeꞌúiry gwĩ ójehe onheꞌẽ vai vai vaꞌe-pe.Upéa rexa-vy, “Maꞌerã po Hesu nonhemombeꞌúi joty gwĩ ójehe onheꞌẽ vai vai vaꞌe-pe?” heꞌi ojéupe mburuvixa opondera-vy Hesu-rehe.
Ha oiko jave aretegwasu, oĩ opoi uka vaꞌerã íxugwi. Peteĩ onhemoĩ preso vaꞌekwe-gwi oĩ opoi uka jevy vaꞌerã imondo-vy mburuvixa. Upéixa tekoha. Upe ijaty vaꞌe kwéry ojerure vaꞌekwe-gwi opoi uka-ma imondo-vy. Upéa ojehu jave Hesu-pe, oĩ peteĩ onhemoĩ vaꞌe preso héry vaꞌe Barrabás. Upéa-pe enterove vaꞌe oikwaa íxupe. Ha upéi katu heta kente ojogweroatypa. Upe ramo heꞌi: “Ndaijaꞌéi-gwi rei Hesu-rehe oipyhy raꞌe íxupe heru-vy xe-vy hikwái” heꞌi ojéupe mburuvixa. Upéa-gwi heꞌi:—Kivaꞌe-gwi po peipota peẽ-my apoi, heꞌi, —arrabás-gwi paraꞌe, Hesu Cristo héry vaꞌe-gwi paraꞌe? heꞌi oporandu-vy ijaty jaty vaꞌe kwéry-pe. Series, Upe ramo ogwapy jave Pilatos oĩ-vy mburuvixa ogwapy haty-py, ombou onheꞌẽ hembireko íxupe:—Upe vaꞌe heko jejavy eꞌỹ vaꞌe. Eheja rei katu íxupe, heꞌi. —Pyhare ahexa kuri íxupe xe kéra-py. Íxugwi anhemondýi. Xe kéra-py ahasa asy ahexa ramo. Esyry katu ijypy-gwi, heꞌi omondo-vy onheꞌẽ ome-pe. Ha paꞌi ruvixa kwéry judeu ruvixa ndive katu, omboꞌe mboꞌe ijaty jaty vaꞌe-pe:—“Epoi katu Barrabás-gwi. Hesu ae katu tojejuka” peje katu, heꞌi ijaty vaꞌe kwéry-pe ojojurupypa opoꞌẽ-vy hikwái. —Oĩ mokõi. Kivaꞌe-gwi tipo peipota apoi? heꞌi oporandu-vy íxupe kwéry.Ha haꞌe kwéry heꞌi:—Barrabás-gwi epoi toho, heꞌi mburuvixa-pe hikwái.
—Aipo ramo, mbavaꞌe tipo ajapo-ta Hesu Cristo héry vaꞌe-rehe? heꞌi íxupe kwéry.—Ejuka uka katu íxupe. Kurusugwasu-rehe ejuka uka íxupe, heꞌi joa joty íxupe.
—Ajuka rei vaꞌerã. Nahembiapo vaíry voíte Hesu raꞌe, heꞌi Hesu-rehe íxupe kwéry.—Emboja katu, emboja katu imoĩ-vy kurusugwasu-rehe omano hagwã, heꞌi joa joa hikwái onheꞌẽ hatãve tãve-vy hikwái.
Upe-ma ramo heꞌi: “Ndaxe puꞌakavéi-ma upe ijaty vaꞌe kwéry-rehe” heꞌi. “Xe rairõ rei-tama hikwái opoxy-gwi. Xe mongyhyje rei-ma hikwái” heꞌi ojéupe ikyhyje-vy. Upéa-gwi ojerure y-rehe. Upéa y-py ojepohéi atýra-py. Ojogweroaty vaꞌe kwéry resa-py ojepohéi:—Xe potĩ-ma, heꞌi. —Ko heko jejavy eꞌỹ vaꞌe ndajukaséi, heꞌi. —Ndaxe pyꞌa vaíry hese. Pene nheꞌẽ-py ae katu ojejuka vaꞌerã Hesu, heꞌi Hesu-rehe Pilatos.
—Ore nheꞌẽ-py voi tomano, heꞌi. —Hepyha ae katu ore-vy tojehu. Ore remiarirõ joapyri pyri-pe ave tojehu joty oho-vy, heꞌi mburuvixa-pe hikwái.
Upe rire inheꞌẽ-py opoi Barrabás-gwi imondo-vy. Ha Hesu-pe katu heꞌi ombopi hagwã íxupe. Omeꞌẽ ijukaharã-pe omboja hagwã kurusugwasu-rehe ijuka-vy.
Upe ramo mburuvixa rembigwái kwéry soldado vaꞌe, ogweraha Hesu-pe. Mburuvixa róga kakwaa koty-py ogweraha íxupe. Upe-py entéro soldado gwive onhomboatypa hese.
Ijao tee omboi íxugwi hikwái. Omonde hese ao pytã vaꞌe.
Upéi nhuatĩtĩ-gwi ojapo íxupe ijegwaka raꞌangarã omoĩ hagwã inhakã-rehe. Ipo akatúa-py omoĩ takwáry. Upéi gwetypyꞌã-rehe onhesũ hovagwy-py onhembohory-vy hese:—Toiko are katu judeu ruvixagwasu, heꞌi omboete raꞌanga anga-vy íxupe, onhembohory-vy hese.
Upéi katu onygwõ nygwõ-ma ave Hesu-rehe. Oipyhy ipo pygwa takwáry. Ipo pygware-py onhakãrupã rupã íxupe.
Onhembohorypa rire hese, omboi íxugwi ao pytã vaꞌe. Omonde jevy hese ijao. Upe rire ogweraha íxupe omboja hagwã kurusugwasu-rehe ijuka-vy.
Ha upéi katu soldado kwéry Hesu reheve osẽ ojeꞌói-vy pe tetã-gwi. Osẽ jave, ohogwaitĩ Cirene tetã mygwa-pe héry vaꞌe Simão-pe. Ogweraha uka íxupe Hesu kurusugwasurã. Ogwahẽ oho-vy Gólgota ojeꞌe ha-py. Akãgwe rendaty-rehe heꞌi Gólgota.
Upe-py uva rykwere pohã hái vaꞌe reheve omeꞌẽ íxupe hoꞌu uka-vy. Omeꞌẽ íxupe pono ohendu eterei ojéupe hasy vaꞌe. Ha otantea rire katu ndoꞌúiry.
Upéi ijuka hagwã-pyma ogwenogwahẽ íxupe heraha-vy omboja hagwã íxupe kurusu-rehe. Omboja rire soldado kwéry ohuga onhombojaꞌo jaꞌo hagwã Hesu aokwe-rehe. Ogana gana vaꞌe ogweraha ijaokwe.
Gwĩ ohasa oiko-vy vaꞌe opuka hatã hese. Onhakãreity ity onhembohory-vy hese. Heꞌi Hesu-pe hikwái:
—“Aity-ta moꞌã Nhandejáry róga kakwaa amopuꞌãmba jevy hagwã mbohapy áry-rupi” ere moꞌã kuri ndéjehe. —Aipo ramo, enheresende katu, heꞌi. —“Xe Nhandejáry raꞌy” ere moꞌã kuri ndéjehe. Aipo ramo egwejy katu kurusu-gwi, heꞌi onhembohory-vy hese.
Upéixa ave onhembohory hese paꞌi ruvixa kwéry judeu rekomboꞌehaty ave. Upéixa ave onhembohory hese judeu ruvixa kwéry.
—Upéa opororesende vaꞌety. Ha ndaipuꞌakáiry gwekove-rehe onheresende hagwã, heꞌi hese onhembohory-vy. —“Xe Israel kwéry ruvixagwasu” heꞌi kuri ójehe. Aipo ramo ãy togwejy kurusu-gwi jarovia hagwã íxupe, heꞌi joa hese hikwái.
—Nhandejáry-rehe ojerovia oiko-vy vaꞌe. “Xe Nhandejáry raꞌy” heꞌi kuri ójehe. Aipo ramo, oresendese ramo, toresende katu íxupe Nhandejáry ãy, heꞌi Hesu-rehe judeu ruvixa kwéry onhembohory-vy hese.
Upéixa ete ave upe mokõi imonda vaꞌe hendive kurusugwasu-rehe onhemboja vaꞌe, onheꞌẽ rei rei ave hese.
Upéi kwarahy mbyte-py pytũmba-ma upe yvy ári. Mbohapy óra peve pytũ. Kaꞌarugwasu peve pytũmba.
Upe ramo onheꞌẽ hatã Hesu. Heꞌi: heꞌi oporandu-vy.
Ha upe-py oĩ inheꞌẽ ohendu vaꞌe:—Upéa ohenói Elias-pe, heꞌi moꞌã Hesu-rehe.
Upe-ma ramo oripara ogweru bucha. Omoakỹ uva rykwere hepy ete eꞌỹ vaꞌe-py. Takwáry-py omoĩ, oipyte uka Hesu-pe omboyꞌu-vy.
Ha outro kwéry katu heꞌi:—Eheja katu. Ou-ta paraꞌe Elias oresende hagwã íxupe, heꞌi hese.
Upéi onheꞌẽ hatã jevy-ma Hesu. Ha upe rire katu omano-ma.
Upe-ma ramo pyaꞌe ojeka Nhandejáry róga kakwaa pygwa okẽgwasu nhugwãha tuvixa ete vaꞌe. Osoro hatã. Yvate-gwi yvy peve ojeka hatã ou-vy. Entéro-rupi omyimba yvy, itaty ojeka.
Ojepeꞌa ijyta. Heta heko marangatu vaꞌe omano vaꞌekwe onhembotekove jevy-ma. Oyta-gwi osẽ oho-vy. Oike oho-vy Jerusalém tetã marangatu-py heta kente vaꞌe-pe ojehexa uka-vy. Hesu onhemoingove jevy rire upe onhembotekove jevy vaꞌe kwéry ojehexa uka-vy oho Jerusalém-py.
Ha gwĩ capitão, soldado ruvixa vaꞌe Hesu-rehe orepara vaꞌe kwéry ndive katu, ohexa yvy omýi ramo. Entéro ojehu vaꞌekwe gwive ohexa ave. Upéa rexa-vy onhemondýi eterei hikwái. Upe jave ae heꞌi hikwái:—Nhandejáry raꞌy tee voi nipo raꞌe, heꞌi Hesu-rehe hikwái.
Heta kunha oĩ upe-py. Galiléia yvy-gwi ou raꞌe. Hesu irũ meme voi gwĩ kunha. Omeꞌẽ meꞌẽ Hesu-pe hemikotevẽ. Oĩ Maria Madalena. Oĩ Maria, haꞌe tyvýry José ndive isy raꞌe oĩ ave upe-py. Oĩ ave Zebedeu raꞌy sy. Oĩ outro kunha kwéry ou vaꞌekwe ave. Gwĩ kunha mombyry-gwi omaꞌẽ joa Hesu-rehe hikwái.
Kaꞌaru ete-ma. Ogwahẽ ou-vy imbaꞌe reta vaꞌe héry vaꞌe José. Arimatéia tetã-gwi ou vaꞌekwe. Haꞌe Hesu nheꞌẽ renduha voi. Ogwahẽ rire oho mburuvixa renda-py ojerure Hesu retekwe-rehe:—Ekwa emeꞌẽ íxupe Hesu retekwe, heꞌi gwembigwái-pe Pilatos.
Upéixa-gwi ogweraha hetekwe onhugwã ao morotĩ iporã vaꞌe-py. Upéi oho ogweraha hetekwe imoĩ-vy hetekwe rendarã ipyahu vaꞌe-py. Ita ojoꞌo raꞌe hetekwe renagwã. Upe-py omoĩ hetekwe. Upéi omboapajeréi imondo-vy itagwasu. Omboty hagwã itakwa rokẽ heseve omboapajeréi imondo-vy itagwasu. Ombotypa rire, oheja-ma oho-vy.
Ha Maria Madalena, Maria José sy ndive opyta upe-py. Hetekwe renda rokẽ rovagwy-py ogwapy oĩ-vy mokõive.
Soldado orepara Hesu retekwe renda-reheIkoꞌẽ-my aretegwasu pegwarã omoĩmba rire, oho ojeꞌói-vy Pilatos renda-py. Upe-py oho paꞌi ruvixa kwéry fariseu kwéry ndive:
—Nde, karai, heꞌi íxupe —Ore manduꞌa upe ijapu vaꞌe Hesu nheꞌẽgwe-rehe. “Mbohapy áry rire anhemoingove jevy vaꞌerã” heꞌi vaꞌekwe oikove vyteri jave, heꞌi.
—Aipo ramo, mbohapyha áry peve, emonhangareko uka katu hyru-rehe, heꞌi. —Ou-ta paraꞌe hemimboꞌekwe omonda hagwã hetekwe, heꞌi. —Ha upe rire katu, “Onhemoingove jevy-ma Hesu” heꞌi rei hagwã hese atýra-py. “Upéa Cristo, nhane remihaꞌarõ vaꞌe” heꞌi ramo kuri hese, ijapu-ma vaꞌerã voi hese. Ha ãy katu, “Onhemoingove jevy-ma” heꞌi ramo, ijapu vaive vaꞌerã hese. Upéa-gwi emonhangareko uka katu hyru-rehe, heꞌi Pilatos-pe judeu ruvixa kwéry.
—Néi, heꞌi íxupe kwéry. —Peraha katu soldado, heꞌi. —Tapeho jevy katu. Ani pene ateꞌỹ teĩ haꞌarõ-vy. Penhangareko porãha-rami, pemonhangareko uka porã porã katu hese, heꞌi judeu ruvixa-pe.
Soldado omeꞌẽ rire íxupe ogweraha hagwã, oho ojeꞌói-vy hikwái. Oho onhangareko-vy hetekwe ryru-rehe. Itagwasu-rehe omoĩ imbotyha ete pono oike nhemi koty-py imonda vaꞌe. Upéi heꞌi:—Perepara porã katu peiko-vy hetekwe ryru-rehe pono oike nhemi koty-py imonda vaꞌe, heꞌi soldado kwéry-pe judeu ruvixa kwéry.
Pytuꞌuha áry rire, voi ete domingo-py, nakoꞌẽi vyteri ramo, oho ohexa Hesu retekwe renda. Upe-py oho Maria Madalena, sy ndive.
Upe-ma ramo, omýi eterei yvy. Ogwejy raꞌe ou-vy yváy-gwi Nhandejáry rembigwái. Oho hetekwe renda-py, oipeꞌa imbotyha itagwasu omboapajeréi jevy-vy, ogwapy hiꞌári. Overa vaꞌe-rami hendy hova, nhande resa mbojevy-vy. Ijao morotĩ porã, ikyꞌa eꞌỹ vaꞌe ijao resakã vaꞌe.
Ha gwĩ hetekwe renda-rehe oreparaharãgwe onhemondýi eterei-ma íxugwi. Ombopyꞌa ryrýipa íxupe kwéry heity-vy. Omano vaꞌekwe-rami hoꞌa ojeꞌói-vy hikwái.
Ha Nhandejáry rembigwái vaꞌe katu heꞌi kunha-pe:—Ani pekyhyje teĩ. Hesu kurusu-rehe onhemboja vaꞌekwe retekwe-pe peju-ma pehexa kuri.
Peheka ramo jepe, ndaiporivéi-ma koꞌa-py, heꞌi. —Oikove jevy-ma kuri. Aipo hoꞌe hagwe-rami oikove jevy-ma kuri. Oho-ma kuri. Peju katu peẽ pemaꞌẽ hupagwe-rehe, heꞌi. —Hendagwe rei-ma oĩ, heꞌi.
—Ha upe rire katu ekwa pyaꞌe emombeꞌu hemimboꞌe kwéry-pe, “Oikove jevy-ma Hesu” peje. “Ne renonderã-rupi oho-ta Galiléia yvy-py” ere hemimboꞌe kwéry-pe. “Upe-py erehexa vaꞌerã íxupe” peje hemimboꞌe kwéry-pe, heꞌi. —Upéa nheꞌẽ mombeꞌu-vy aju, heꞌi mokõi kunha-pe Nhandejáry rembigwái yváy pygwa.
Upe-ma ramo pyaꞌe oripara oho-vy hetekwe rendagwe-gwi pe kunha. Okyhyje ramo jepe, ovyꞌagwasu joty oho-vy jevy. Hemimboꞌe kwéry renda-py oripara oho-vy omombeꞌu hagwã.
Upe-ma ramo ohogwaitĩ íxupe Hesu:—Mbaꞌéixa pa, heꞌi kunha-pe.Upéi kunha onhemoꞌagwĩ-ma íxugwi oipyhy ipy omboete íxupe.
Upéi Hesu heꞌi:—Ani pekyhyje teĩ. Ekwa teremombeꞌu gwĩ xe-rehe ojerovia vaꞌe-pe, “Tapeho katu Galiléia yvy-py. Upe-py xe rexa vaꞌerã, heꞌi kuri Hesu” ere íxupe kwéry, heꞌi kunha-pe Hesu.
Hesu retekwe-rehe orepara vaꞌerãgwe omombeꞌu ojehu vaꞌekweKunha oho jave, oĩ soldado Hesu retekwe-rehe orepara vaꞌerãgwe vaꞌe. Oho ojeꞌói-vy Jerusalém tetã-my omombeꞌu paꞌi ruvixa kwéry-pe entéro ojehu vaꞌekwe gwive.
Upéi ojogweroaty paꞌi ruvixa kwéry judeu ruvixa ndive onhomboꞌe mboꞌe-vy. Aipo ramo, heta plata omeꞌẽ soldado kwéry-pe ijapu hagwã Hesu retekwe-rehe:
—Atýra-py peje, “Pyhare ou nhemi Hesu remimboꞌekwe. Oroke jave omonda hetekwe heraha-vy” heꞌi. —“Nororepara porãiry-gwi, ojereraha hetekwe” peje rire, ani pekyhyje teĩ, heꞌi íxupe.
—Upéa nheꞌẽ ohendu ramo mburuvixa, oronhomongeta arã hendive. Noromoingo asy ukái vaꞌerã íxupe, heꞌi soldado-pe hikwái plata meꞌẽ-vy.
Upe ramo upe soldado kwéry ogweraha plata. Judeu ruvixa heꞌi hagwe-rami ojapo, onhemombeꞌu mbeꞌu-vy. Judeu kwéry paꞌũ-rupi oho inheꞌẽgwe. Koꞌánga ete peve upéa rehegwa nheꞌẽ omombeꞌu mbeꞌu joty ojóupe.
Ha upéi katu onze hemimboꞌe kwéry vaꞌe oho ojeꞌói-vy Galiléia yvy-py. Ojeupi ojeꞌói-vy yvyaty ári upe Hesu remimombeꞌukwe-py ojeupi hagwã ojeꞌói-vy.
Ohexa ramo íxupe, gwetypyꞌã-rehe onhesũ omboete-vy íxupe hikwái. Ha oĩ joty hese ndojerovia teéiry vaꞌe. “Hesu paraꞌe, tapa ndahaꞌéi Hesu” heꞌi joty hese vaꞌe.
Upe ramo onhemoꞌagwĩ-ma gwemimboꞌe kwéry-gwi ou-vy:—Xe mbopuꞌaka-ma Nhandejáry enterove vaꞌe-rehe, heꞌi. —Entéro yváy pygwa, entéro ko yvy-py oĩ vaꞌe gwive ave oheja xe pogwy-py meme imoĩ-vy, heꞌi.
—Aipo ramo, xe nheꞌẽ-py tapeho katu opa-rupi. Entéro tetã tetã ko yvy-py oĩ vaꞌe-rupi gwive, tapeho xe moirũharã harã-pe xe mombeꞌu-vy, heꞌi. —Xe renduharã harã-pe xe mombeꞌu peiko-vy. Pemongarai rai íxupe kwéry xe Ru réry-py, xe taꞌýry réry-py ave. Nheꞌẽ Marangatu tee vaꞌe réry-py ave pemongarai rai peiko-vy.
Peje, “Opambaꞌe ore orojapo hagwã Hesu ore-vy heꞌi vaꞌekwe gwive, nde ave ejapo katu” peje xe renduharã-pe, heꞌi. —Ha xe ae katu apomoirũ tee meme vaꞌerã. Ndapoheja moꞌãi voíte peẽ-my. Ko yvy oiko vyteri jave xe apomoirũ meme vaꞌerã, heꞌi Hesu gwemimboꞌe kwéry-pe omombeꞌu paha-vy onheꞌẽ.
