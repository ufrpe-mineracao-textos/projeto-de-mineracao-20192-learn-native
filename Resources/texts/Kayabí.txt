ꞌAgamũ Jejui Kristu ꞌga pytunera ꞌgã. Abraão ꞌga juapyrera ꞌga Davia. Davi ꞌga juapyrera ꞌga Jejui Kristua.
Abraão ꞌga Isaki ꞌga ruwa.Isaki ꞌga Jako ꞌga ruwa.Jako ꞌga Juda ꞌga ruwa, ꞌga rewirera ꞌgã netee.
Juda ꞌga Peres ꞌga ruwa, Sera ꞌga retee. ꞌGã y ẽẽ rera Tamar.Peres ꞌga Esrom ꞌga ruwa.Esrom ꞌga Arão ꞌga ruwa.
Arão ꞌga Aminatape ꞌga ruwa.Aminatape ꞌga Nasom ꞌga ruwa.Nasom ꞌga Saumõ ꞌga ruwa.
Saumõ ꞌga Poasi ꞌga ruwa. Poasi ꞌga y ẽẽ Raape ẽẽ.Poasi ꞌga Opete ꞌga ruwa. Opete ꞌga y ẽẽ Rute.Opete ꞌga Jese ꞌga ruwa.
Davi ꞌga Uri ꞌga remirekofera ẽẽ rerekou. ꞌGã naꞌyra ꞌga Sarumãu ꞌga.
Sarumãu ꞌga Ropoãu ꞌga ruwa.Ropoãu ꞌga Apiasi ꞌga ruwa.Apiasi ꞌga Asa ꞌga ruwa.
Asa ꞌga Josafa ꞌga ruwa.Josafa ꞌga Jorãu ꞌga ruwa.Jorãu ꞌga Usiasi ꞌga ruwa.
Usiasi ꞌga Jotãu ꞌga ruwa.Jotãu ꞌga Akasi ꞌga ruwa.Akasi ꞌga Esekiasi ꞌga ruwa.
Esekiasi ꞌga Manase ꞌga ruwa.Manase ꞌga Amom ꞌga ruwa.Amom ꞌga Josiasi ꞌga ruwa.
Papironi ywy pe weroo re Jekoni ꞌga waꞌyramũ.Jekoni ꞌga Saratieu ꞌga ruwa ꞌga.Saratieu ꞌga Soropapeu ꞌga ruwa.
Soropapeu ꞌga Apiute ꞌga ruwa.Apiute ꞌga Eriakĩ ꞌga ruwa.Eriakĩ ꞌga Aso ꞌga ruwa.
Aso ꞌga Satoki ꞌga ruwa.Satoki ꞌga Akĩ ꞌga ruwa.Akĩ ꞌga Eriute ꞌga ruwa.
Eriute ꞌga Eriesa ꞌga ruwa.Eriesa ꞌga Matã ꞌga ruwa.Matã ꞌga Jako ꞌga ruwa.
Abraão ꞌga remyminũ juapyret awau ojemomytuna katosi rakue. Awau owaẽma Davi ꞌga upe rakue. Aꞌeramũ Davi ꞌga remyminũ juapyrera nãnẽwẽjẽmĩ ojemomytuna katosi rakue. Awau owaẽma Papironi ywy pe ꞌgã nerooawa upe. Papironi ywy pe weroo re ꞌgã nãnẽwẽjẽmĩ ꞌgã nemymĩnũ juapyrera ojemomytuna katosi rakue. Awau owaẽma Kristu ꞌga iꞌaawa upe.
Nan Janeruwarete ꞌga Jejui Kristu ꞌga muri ywy pe rakue. Janeruwarete ꞌga ꞌAgesagea Jejui ꞌga mua Mari ẽẽ upe rakue, ẽẽ raꞌyramũ rakue. Mari ẽẽ merama ꞌga Jose ꞌga. Aꞌere Jose ꞌga ẽẽ rerekoeꞌemauwe Janeruwarete ꞌga ꞌAgesagea kunumĩ muri ẽẽ upe rakue.
“Mari ẽẽ taꞌyt” ꞌe kwaapawe Jose ꞌga ꞌjau ojeupe: “Najeraꞌyra rũi futat. Nakoi we je ẽẽ ree”, ꞌjau ꞌga ojeupe. “Narekokatui je ẽẽ ꞌawamũ. Maran ajee je ẽẽ rerekoi ꞌawamũ ꞌũ? Namomeꞌuaꞌuweri je ẽẽ ꞌgã nupe. ‘Taꞌyr ẽẽ’ ꞌe kwaaweꞌemauwe pa je ẽẽ retygi kwy”, ꞌjau ꞌga ojeupe. Jose ꞌga esage maꞌea. Aꞌjeteetewi tee ꞌga mamaꞌe apoi rakue. Aꞌeramũ ꞌga aꞌeramũ oporerekowereꞌemamũ ẽẽ ree. Aꞌere ꞌga nafutari ẽẽ mojenosĩa nanẽ nũ.
Wemiaporam are ꞌga weaꞌaramũ oser enune. ꞌGa ser ire Janeruwarete ꞌga pyriwara ꞌga amũ ꞌua ojesaukaa ꞌga upe, ꞌga fayupaw ipe. Aꞌeramũ ꞌga ojeꞌega Jose ꞌga upe, judeu ꞌgã ꞌwyriat ymanera ꞌga juapyrera ꞌga upe, Davi ꞌga juapyrera ꞌga upe:—Kuꞌjywa ꞌga ꞌAgesagea te kunumĩ amut Mari ẽẽ upe. Aꞌeramũ ene epyꞌaꞌwyreꞌemamũ ẽẽ ree. “Narekoi je ẽẽ”, ere awi.
Kũimaꞌea futat ẽẽ raꞌyra ꞌga. ꞌGa ꞌaramũ ene ꞌga reꞌroka. ꞌGa futat ꞌut opytuna ꞌgã tywera moiawamũ ꞌgã nui. Aꞌeramũ ene Jejui nuga ꞌga ree— ꞌjau ywagipewara ꞌga Jose ꞌga fayupaw ipe ꞌga upe.Grego ꞌgã jeꞌeg imũ aekatuꞌokat ꞌea futat poromũ Jejui ꞌea.
ꞌea Janeruwarete ꞌga ako jane pyri ꞌea futat. Uꞌeawer imũ etee futat Janeruwarete ꞌga Jejui ꞌga muri kũjãmuku ẽẽ mũ upe. - Series,
Opag ire Jose ꞌga awau Mari ẽẽ ꞌwyr ipe, ẽẽ rerua ojeꞌwyr ipe, ywagipewara ꞌga ꞌeawer imũ etee futat rakue.
Aꞌere ꞌga ẽẽ raꞌyra ꞌga ꞌareꞌemauwe nokoi futari ẽẽ ree. Ẽẽ raꞌyra ꞌga ꞌar ire Jose ꞌga ꞌga reꞌrogi. Jejuja ꞌga inuga ꞌga ree, ywagipewara ꞌga ꞌeawer imũ etee futat.
Kwara poawa katy awi ꞌut maꞌe ꞌgãPerẽi me Jejui ꞌga uꞌaa rakue. Judeja ywy pype Perẽi ꞌjawa amunawa ꞌupa. Israeu juapyrera ꞌgã nupe ꞌwyriaramũ Erote ꞌga renamũ Jejui ꞌga uꞌaa rakue. Jejui ꞌga ꞌar ire kũimaꞌe ꞌgã amũ ꞌua Jerusareg ipe, Erote ꞌga rekwaw ipe. Muku awi ꞌgã nuri. Kwara poawa katy awi ꞌgã nuri. Jaytata mojopyrũara ꞌgã.
ꞌGã poromũ ꞌut muku awi. Aꞌeramũ ꞌgã oporonupa ee judeu ꞌgã nupe:—Maꞌape te pẽꞌwyriarareterama ꞌga ꞌari ꞌawamueuu raiꞌi? Orojeꞌwyr ipe ore rekoramũ jaytata yau renyfugamũ ojesaukaa oree aiꞌi. Esakawe ore ꞌjau arajaupe aiꞌi: “Judeu ꞌgã ꞌwyriarareterama ꞌga uꞌat raꞌe”, ꞌjau ore arajaupe aiꞌi. Aꞌeramũ ore arajua koromũ ꞌga muorypa arakou— ꞌjau ꞌgã Jerusareg ipewara ꞌgã nupe.
Aꞌeramũ Erote ꞌga opyꞌaꞌwyramũ ee. “Maꞌape te judeu ꞌgã ꞌwyriarareterama ꞌga ꞌari raiꞌi” ꞌe renupawe ꞌga opyꞌaꞌwyramũ ee. “Tỹỹ. Je futat nãꞌã aꞌỹi ꞌwyriaramũ judeu ꞌgã nupe reꞌã”, ꞌjau ꞌga ojeupe. “Awỹja upe sipo ꞌgã ꞌi poromũ ꞌwei?” ꞌjau ꞌga ojeupe. Aꞌeramũ ꞌga opyꞌaꞌwyramũ akou ee. Jerusareg ipewara ꞌgã juejue futat nanẽ opyꞌaꞌwyramũ aipo are nũ.
Aꞌeramũ Erote ꞌga mainana ꞌwyriara ꞌgã murukaa ojepyri Moisesi ꞌga jeꞌeger are moromuꞌjara ꞌgã neewe.—Maꞌape te Janeruwarete ꞌga remimurama ꞌga ꞌari eꞌi te ꞌgã nakue— ꞌjau ꞌga ꞌgã nupe.
—“Perẽi me nipo ꞌga ꞌari”, eꞌi ꞌgã nakue. “Judeja ywy pype ꞌup maꞌe pype nipo ꞌga ꞌari”, eꞌi ꞌgã nakue— ꞌjau mainana ꞌgã Erote ꞌga upe.
—Ymã te Janeruwarete ꞌga ojeꞌega kwasiarukari kaꞌaran are ojeꞌega momeꞌwara ꞌga upe rakue:“Perẽi mewaramũ pẽẽ pejejenosõueꞌem pejejeꞌwyr awi.Sikõiꞌĩ agawewi pẽꞌwyra. Aꞌetea nipo pẽꞌwyr ipe futat pẽꞌwyriarareterama ꞌga uꞌat anure.Poromũ futat nipo ꞌga ꞌua ajemogou ꞌwyriarareteramũ jeremiayuwamũ pẽ nupe, Israeu juapyreramũ pẽ nupe”,ꞌjau ꞌga ikwasiarukaa Mikeiasi ꞌga upe rakue— ꞌjau mainana ꞌwyriara ꞌgã imomeꞌwau Erote ꞌga upe.
Aꞌeramũ Erote ꞌga muku awi ꞌut maꞌefera ꞌgã nenũina.—Peꞌje pejejua. ꞌGã nemianuwa tywi saporogyta jarejetee ꞌjau— ꞌjau ꞌga ꞌgã nupe.Aꞌeramũ ꞌgã awau oporogytau ꞌga upe.Aꞌeramũ ꞌga ꞌjau ꞌgã nupe:—Maranime te peesak jaytata yaua raiꞌi? Maꞌe ꞌara rupi te peesak raiꞌi?— ꞌjau ꞌga ꞌgã nupe.Aꞌeramũ ꞌgã jaytata yau resakawera momeꞌwau esage ꞌga upe.
Aꞌeramũ Erote ꞌga ꞌjau ꞌgã nupe:—Peꞌje pejewau Perẽi me. “Perẽi me futat oreꞌwyriarareterama ꞌga ꞌari”, eꞌi mainana ꞌwyriara ꞌgã jee— ꞌjau ꞌga jaytata yau resakarera ꞌgã nupe. —Aꞌeramũ pẽẽ pejewau ꞌga rekaa. ꞌGa resag ire tepejot ꞌga rekwawa momeꞌwau jee ꞌjau. Aꞌeramũ je nanẽ tewau ꞌga muorypa— ꞌjau Erote ꞌga ꞌgã nupe.Aꞌere oꞌmeramũ te Erote ꞌga ꞌi ꞌgã nupe. “ꞌGa rekwawa tejeupe ꞌgã imomeꞌu re too ꞌga jukau ꞌjau kwy”, eꞌi te ꞌga ojeupe.
9,10 Ojeupe ꞌga imomeꞌu re ꞌgã awau nũ. ꞌGã waw ipe jaytata yau ojesaukaruꞌjapa ꞌgã nupe nũ.—Kuu. Kweramũ janeremiesagera rekoi raꞌe kũi— ꞌjau ꞌgã ajaupe.Aꞌeramũ ꞌgã akuꞌiramũ jaytata yau are.Jaytata weny rerawau ꞌgã nenune. Aꞌeramũ ꞌgã jaytata reny rewiri etee futat akou. Awau jaytata opytau Jejui ꞌga rekwawa ꞌoga ꞌarimũ. Series,
Aꞌeramũ ꞌgã awau osou ꞌga ꞌwyr ipe. Kunumĩꞌĩ ꞌga ꞌgã esaka ꞌga y ẽẽ retee, Mari ẽẽ retee. Aꞌeramũ ꞌgã wapyka wenupyꞌãu Jejui ꞌga rowase ꞌga muorypa. Aꞌeramũ ꞌgã wemirerurera okaraemã renũꞌjãu imua wepyrũ awi imonou ꞌga upe. Ouru, Janeruwarete ꞌga upe iapypyra jany kasig, mira ꞌjawa jany kasig. Mĩmera ꞌgã imonou Jejui ꞌga upe. ꞌGa upe ꞌgã nemirerurera epy ete mamaꞌea.
Ypytunimũ Janeruwarete ꞌga ojeꞌega jaytata mojopyrũara ꞌga amũ upe ꞌga fayupaw ipe:—Pejewyt kasi pejewau Erote ꞌga pyu ne— ꞌjau ꞌga ꞌga upe, ꞌga fayupaw ipe.Opag ire ofayup maꞌefera ꞌga imomeꞌwau opytuna ꞌgã nupe. Aꞌeramũ ꞌgã awaweꞌem Erote ꞌga pyu. Amutee pe rupi etee ꞌgã awau ojewya ojeꞌwyr ipe nũ.
Okaꞌjama ꞌgã awau Egitu ywy peꞌGã o re ywagipewara ꞌga amũ ojesaukaa Jose ꞌga upe. ꞌGa fayupaw ipe ꞌga ojesaukaa ojeꞌega ꞌga upe:—Erote ꞌga ifuewet Jejui ꞌga ree. Anurenureꞌi nipo ꞌga wemiayuwa ꞌgã murukari Jejui ꞌga rekaa, ꞌga jukaawamũ. Aꞌeramũ ene ꞌawauwe futat ꞌga rerawau ꞌga y ẽẽ retee erokaꞌjama ꞌga wi. Egitu ywy pe pekwap. Peu futat pejepytau. “Peꞌje pejejewya Judeja ywy pe”, pejejeupe jeꞌeꞌemamũ pẽẽ pejekou Egitu ywy pe etee futat— ꞌjau ywagipewara ꞌga Jose ꞌga upe, ꞌga fayupaw ipe.
Aꞌerauwe Jose ꞌga ojypa, okaraemã mogatyrũmũ. Ypytunimũwe futat ꞌga Jejui ꞌga rerawau ꞌga y ẽẽ reewe ꞌgã nerokaꞌjama erawau Egitu ywy pe.
Erote ꞌga manũeꞌemamũ ꞌgã akou Egitu ywy pe etee futat. Ymã te Janeruwarete ꞌga ojeꞌega kwasiarukari Oseja ꞌga upe rakue: “Egitu ywy awi je tejaꞌyra ꞌga muri”, ꞌjau ꞌga ikwasiarukaa ꞌga upe rakue. Aꞌeramũ ꞌga uꞌeawer imũ etee futat ꞌgã monoukaa Egitu ywy pe.“Rama ꞌjaw ipewara ꞌgã wapirũ waꞌyra ꞌgã.Opapap ꞌgã naꞌyra ꞌgã nui.Rakeu ẽẽ taetu waꞌyꞌri are uꞌarasigeteteramũ.Niꞌarasĩmawaꞌuweri te ẽẽ waꞌyra ꞌgã nee”,ꞌjau Jeremi ꞌga ikwasiaa inuga rakue. Aꞌjea futat ꞌga remikwasiarera. ꞌGa remikwasiarer imũ etee futat Erote ꞌga kunumĩꞌĩꞌĩ apisaupawukaa wemiayuwa ꞌgã nupe. Series, Egitu ywy awi ꞌgã ꞌua nũAnure, Erote ꞌga manũ re, Janeruwarete ꞌga ojepyriwara ꞌga amũ resaukaa Jose ꞌga upe, ꞌga fayupaw ipe. —Jejui ꞌga ree ifuewet maꞌe ꞌga amanũ ꞌawamũ. Aꞌeramũ ene ꞌga rerawau erojewya ꞌga y ẽẽ retee pejejewya Israeu juapyreramũ pejeywy pe— ꞌjau ywagipewara ꞌga Jose ꞌga upe ꞌga fayupaw ipe.
Aꞌerauwe Jose ꞌga ojypa, okaraemã mogatyrũmũ. Aꞌeramũ ꞌga Jejui ꞌga rerawau ꞌga y ẽẽ reewe, ꞌgã nerojewya oywy pe nũ.
Oywy upe owaẽmawe Jose ꞌga ꞌwyriara ꞌga rera renupa. “Erote ꞌga raꞌyra ꞌga, Akirau ꞌga ꞌũi ꞌwyriaramũ Judeja ywy pewara ꞌgã nupe”, ꞌjau ꞌga amũ Jose ꞌga upe. Aꞌeramũ ꞌga okyjau ꞌga pyri oo awi. Aꞌeramũ ywagipewara ꞌga ojesaukaa ꞌga upe nũ, ꞌga fayupaw ipe nũ. “Garireja ywy pe pekwap”, ꞌjau ꞌga ꞌga upe, ꞌga fayupaw ipe. Aꞌeramũ Jose ꞌga ꞌgã nerawau Garireja ywy pe.
Nasare ꞌjawa amunawa ꞌupa Garireja ywy pype. Aꞌeramũ Jose ꞌga ꞌgã nerawau ꞌgã neropytau Nasare pe. Ymã te Janeruwarete ꞌga jeꞌega momeꞌwara ꞌgã ꞌi rakue: “Anure nipo ꞌgã ꞌi ꞌga remimono ꞌga upe, Nasare pe waranup maꞌefera ꞌga, ꞌjau nipo ꞌgã ꞌga upe”, ꞌjau Janeruwarete ꞌga jeꞌega momeꞌwara ꞌgã nakue. Aꞌeramũ Jose ꞌga Jejui ꞌga muaranupa Nasare pe futat, ꞌgã ꞌeawer imũ etee futat.
Anure, Jejui ꞌga aranuw ire, Juã Batista ꞌga awau amunaweꞌem ipe ojeꞌega ojepyri oo maꞌe ꞌgã nupe. Judeja ywy pype ꞌga rekoi ojeꞌega ꞌgã nupe:
—Peruꞌarasig tee awi pejetywera. Pepoit tãmẽjẽ pejetywer awi— ꞌjau ꞌga ꞌgã nupe. —Anurenureꞌi nipo Janeruwarete ꞌga wemimura ꞌga resaukari janee. ꞌGa remimurera ꞌga ꞌã Janejararetea. Aꞌeramũ ki pẽẽ pejepoia pejetywer awi ꞌga rur enune— ꞌjau ꞌga ꞌgã nupe.“Amunaweꞌem ipe nipo ꞌga amũ awau akou wafukaita ꞌga nupe:Peꞌje Jarejararete ꞌga rape katuꞌoka imonou ꞌga renune.Pepyo esage etee futar iki imonou jarejeupe ꞌga ruawamũ, ꞌjau nipo ꞌga akou wafukaita amunaweꞌem ipe”,ꞌjau Janeruwarete ꞌga ikwasiarukaa Isai ꞌga upe rakue. “Jarejararete ꞌga rapea pekatuꞌok imonou ꞌga renunewe”, ꞌjau ꞌga ꞌgã nupe. Aipo ꞌga “pejetywer awi pepoit”, eꞌi te ꞌga ꞌua janee.
Juã ꞌga kameru rawa apopyrera rerekou waityramũ imunepa. Wyra pirera ꞌga erekou akuꞌafaawamũ. ꞌGa raitya ymãwarera ꞌga raity ꞌjawerimũ etee futat, Eliasi ꞌga raity ꞌjawerimũ etee futat. ꞌGa remiꞌua tukut, eit. Mĩmera etee ꞌga remiꞌua rakue.
Aꞌeramũ ꞌgã ꞌua Jerusareg awi ꞌga jeꞌega renupa ajatykau. Judeja ywy awi, Jotãuy kaꞌa awi. Mĩmer awi ꞌgã ꞌua ajatykau ꞌga jeꞌega renupa.
Otywer awi ꞌgã poir ire Juã ꞌga ꞌgã pymĩãu ꞌy pe. Jotãuy pe ꞌga ꞌgã pymĩãu. “ꞌAwamũ je mamaꞌe esage etee iapoi, Jarejuwarete ꞌga jeꞌeg imũ”, ꞌjau ꞌgã ojepymĩãukaa ꞌy pe ꞌga upe.
Aꞌeramũ fariseu ꞌgã satuseu ꞌgã netee ꞌua kwaiwete ojepymĩãukaa Juã ꞌga upe. Aꞌeramũ ꞌga ꞌgã nesakawe ꞌjau ꞌgã nupe:—Maꞌeramũ pẽẽ pejejua pejejepymĩãukaa ekoete jee ki ꞌei, pejetywer awi opoit maꞌe ꞌjawe ꞌũ? Pejetywer awi raꞌne pepoit kũi. Aꞌeramũ te je pẽ pymĩ kũi— ꞌga ꞌi etee ꞌgã nupe ojee ꞌgã jatykaramũ. Aꞌeramũ ꞌga ꞌjau ꞌgã nupe: —Janeruwarete ꞌga imaraꞌne pẽ nee. Pẽtywer are ꞌga maraꞌneramũ pẽ nee. Aꞌeramũ nipo ꞌga pẽ nerekou tyweaete pẽtywer are. “Eneꞌme awi”, peꞌje awi etee jee. Aꞌjea futat nipo ꞌga pẽ nereko tyweretei. “Nore rereko tyweraꞌuweri ꞌga”, peꞌje awi. Aꞌjea futat ꞌga pẽ nereko tyweretei— ꞌjau Juã ꞌga ꞌgã nupe.
—Peꞌje pejewau mamaꞌe esage mũ apou pejetywer awi pejepoira resaukaawamũ kũi— ꞌjau ꞌga ojeꞌega moywyrafena ꞌgã nupe.
—“Oꞌmeramũ ꞌga ꞌi”, peꞌje kasi jee ne. “Je ꞌã Abraão ꞌga juapyrera te. Aꞌeramũ ꞌga aꞌeramũ je rereko tywereꞌema”, peꞌje kasi ne. Janeruwarete ꞌga ifutar ire amunipo ꞌã ꞌga ita muꞌjagi Abraão ꞌga juapyreramũ— ꞌjau ꞌga ꞌgã nupe.
—Sãꞌã ae ꞌywa iꞌa aꞌwyreꞌema iypy mosoga. Aꞌeramũ ꞌã ae erawau imonou imomoa tata pe. Nan tee futat ꞌga pẽ nerekoi pejetywer awi pepoireꞌemamũ— ꞌjau ꞌga fariseu ꞌgã nupe satuseu ꞌgã netee.
Aꞌeramũ ꞌga ꞌjau najuejue etee ꞌgã nupe:—Je ꞌã aꞌjea futat apymĩ pẽẽ ꞌy pe tekou pejetywer awi pẽ poira resaukaawamũ. Aꞌere je rewiri ꞌut maꞌe ꞌga te Jarejuwarete ꞌga ꞌAgesage muri pẽ nupe. Je rewiri ꞌut maꞌe ꞌga te kũimaꞌeeteetea te. Je naani. Je akoteeꞌi maꞌea te. Apoat te je ꞌga tekou— ꞌjau ꞌga ꞌgã nupe. —Werowiaara ꞌgã nupe ꞌga ꞌUwarete ꞌga ꞌAgesage muri. Werowiareꞌema ꞌgã te nipo aje ꞌga wereko tywerete anure— ꞌjau Juã ꞌga ꞌgã nupe.
—Sãꞌã ae juowuuran ape ꞌoga. Aꞌeramũ ꞌã ae aꞌỹi esage mũꞌjãu jui. Aꞌeramũ ꞌã ae iapefera monou tata pe. Nan tee futat nipo ꞌga werowiareꞌema ꞌgã monoi mamaꞌeukwaawa rapyaw ipe. Aipoa tata nowewi futari. Nitywi futari imowepara ꞌga amũ— ꞌjau ꞌga ꞌgã nupe imomeꞌwau.
Jotãuy pe Juã Batista ꞌga rekoramũ, Jejui ꞌga ꞌua owaẽma ꞌga upe rakue. Garireja ywy awi ꞌga ꞌua owaẽma ojepymĩãukaa ꞌy pe Juã ꞌga upe.
Aꞌere Juã ꞌga ꞌi:—Naani nũꞌũ. Naje rũi ene pymĩara. Ene te ꞌã kũimaꞌeeteetea. Je ꞌã naani. Je ꞌã akoteeꞌi maꞌea te. Aꞌeramũ je te amunipo ꞌã tejepymĩãukaa enee— ꞌjau Juã ꞌga Jejui ꞌga upe.
Aꞌere Jejui ꞌga ꞌi ꞌga upe:—Aꞌjea futat ere poromũ jee. Aꞌere Janeruwarete ꞌga ene je pymĩa futari. Aꞌeramũ jane iapou ꞌga remifutar imũ etee futat— ꞌjau Jejui ꞌga Juã ꞌga upe.—Naiꞌi— ꞌjau ꞌga ꞌga upe.Aꞌeramũ ꞌga ꞌga pymĩãu ꞌy pe.
Opymĩ re Jejui ꞌga ꞌua awua ꞌy awi. ꞌY awi ꞌga wyrauwe ywaga owoka ꞌga upe. Aꞌeramũ ꞌga ꞌUwarete ꞌga ꞌAgesage rura resaka. Pykau ꞌjawe ꞌua ywag awi wapyka ꞌga ree. Uꞌagesage jyw ire Janeruwarete ꞌga ojeꞌega mua ywag awi:—Koromũ futat jeraꞌyrarete ꞌga. Jeremifutararetea ꞌga. ꞌGa etee futat je muorypararetea ojee— ꞌjau ꞌga ojeꞌega mua ywag awi ꞌgã nupe, Jejui ꞌga ꞌga imomeꞌwau ꞌgã nupe.
ꞌY pe ꞌga jepymĩ re Janeruwarete ꞌga ꞌAgesagea Jejui ꞌga rerawau erekou amunaweꞌem ipe, mamaꞌeukwaawa ꞌwyriara ꞌga resakaawamũ. Peu akou Jejui ꞌga ojemiꞌwareꞌema akou. Kwarẽta ꞌara ꞌga imagwapa akou ojemiꞌwareꞌema. Aꞌeramũ ꞌga opyꞌarayparamũ akou. Aꞌeramũ mamaꞌeukwaawa ꞌwyriara ꞌua ꞌga resaka. “Taesak ꞌga poira ꞌuwa ꞌga rerowiar awi ꞌjau kwy”, ꞌjau akou ojeupe etee futat. “Tejeꞌega taenuwukat esaka ꞌga upe ꞌjau kwy”, ꞌjau ꞌũina ojeupe etee futat. Aꞌeramũ ꞌjau Jejui ꞌga upe:—“Kuꞌjywa ꞌga raꞌyra je”, ere ꞌã. Aꞌeramũ ene ita muꞌjaga ejemiꞌuramamũ— ꞌjau mamaꞌeukwaawa ꞌwyriara ꞌua Jejui ꞌga upe.
Aipo ojeupe ꞌeramũ Jejui ꞌga ꞌjau jupe:—Naani. Naene rũi je arowiat tekou. Tejuwarete ꞌga etee te je arowiat tekou. Jeruwarete ꞌga eꞌi oree: “Nawemiꞌuram are tee rũi ae rekoi”, ꞌjau oree jepi— ꞌjau etee ꞌga jupe. —“Jejeꞌega renupara ꞌgã etee te ajemogy aꞌjea futat”, eꞌi ꞌga ikwasiarukaa inuga oree rakue. Aꞌeramũ je ꞌga jeꞌega renupa tekou— ꞌjau Jejui ꞌga mamaꞌeukwaawa ꞌwyriara upe.
Aꞌere mamaꞌeukwaawa ꞌwyriara Jejui ꞌga rerawau Jerusareg ipe. Jerusarega pype Janeruwarete ꞌga mogytaawa ꞌũina. Aꞌeramũ ꞌgã ꞌjau, Janeruwarete ꞌga ꞌwyrarete, ꞌjau ꞌgã Jerusarega upe. Peu futat ꞌga rerawau. Janeruwarete ꞌga mogytaawa apyteꞌrarimũ ꞌga rerawau erojeupia. Ywatewate ꞌga mogytaawa.
Aꞌeramũ mamaꞌeukwaawa ꞌwyriara ꞌjau ꞌga upe nũ:“Tejepyriwara ꞌgã je omono enee.Aꞌeramũ ꞌgã ojejukau ene ree.Aꞌeramũ ene ejemokanãjeꞌema ewau eꞌaa.Epya miamũ ene imokanãjeꞌema ita are”,ꞌjau ako Kuꞌjywa ꞌga kaꞌarana kwasiarukaa waꞌyra ꞌga ree ikue— ꞌjau mamaꞌeukwaawa ꞌwyriara Jejui ꞌga upe. “Omorytee pa je ꞌga kwy”, ꞌjau ojeupe numiamũ.
Aꞌere Jejui ꞌga ꞌi etee jupe:—Aꞌjea futat aipo ꞌea numiamũ. Aꞌere je narowiari futari enejeꞌega. Jeruwarete ꞌga kaꞌarana okwasiarukat ajepeja ꞌga upe nanẽ nũ: “Aꞌjea futat sipo ajee ꞌga jejukai je ree, peꞌje kasi jee ne, je rerowiareꞌema ne”, eꞌi ꞌga ikwasiarukaa ajepeja ꞌga upe rakue— ꞌjau ꞌga jupe. —Aꞌeramũ je enejeꞌega mojerowiareꞌema— ꞌjau etee Jejui ꞌga mamaꞌeukwaawa ꞌwyriara upe.
Aꞌeramũ mamaꞌeukwaawa ꞌwyriara Jejui ꞌga rerawau ꞌga rerojeupia ywytyr apyteꞌrarimũ nũ. Peu ꞌga rerowaẽm ire mamaꞌeukwaawa ꞌwyriara ywy resaukaa ꞌga upe. Mamaꞌea ipype ajemogy maꞌe reewe futat esaukapap ꞌga upe. Kamẽsĩete futat mamaꞌe resaukaa ywy pypewara resaukapap ꞌga upe. —Ikaturam te ꞌã eneremiesaga. Je rowase eapyk ejenupyꞌãu je muorypa. Aꞌeramũ je eneremiesagera monoupap enee— ꞌjau Jejui ꞌga upe.
Aꞌeramũ Jejui ꞌga ꞌjau jupe:—Ere ejepeꞌau je wi, ki mamaꞌeukwaawaiwet. Ymã ꞌã Jeruwarete ꞌga ojeꞌega kwasiarukari kaꞌaran are ꞌga amũ upe rakue. “Je te ꞌã Pẽjararetea. Je te ꞌã Pẽnuwaretea. Aꞌeramũ ki pẽẽ jejeꞌega tee enupa pejejemogyau. Je tee ki je muoryp pejepe pejejemogyau”, ꞌjau ꞌga ꞌã ikwasiarukaa ꞌga amũ upe rakue— ꞌjau etee Jejui ꞌga jupe.
Amojerowiareꞌemauwe mamaꞌeukwaawa ꞌwyriara ojepeꞌau awau Jejui ꞌga wi. ꞌGa wi iorauwe ywagipewara ꞌgã amũ ꞌua ojejukau ꞌga ree.
Aipo re Jejui ꞌga Juã Batista ꞌga rera renupa. “Juã Batista ꞌga ꞌgã opyyk imonou imunepa imỹina moromunepawa pype” ꞌe renupa. Aꞌeramũ Jejui ꞌga awau ojewya Garireja ywy pe nũ.
Aꞌere ꞌga nopytai ojeꞌwyr ymaner ipe, Nasare pe. Kafanaũ ꞌjaw ipe etee ꞌga awau opytau. Kafanaũ ꞌjawa ꞌupa ypiauu pyri, Garireja ꞌjawa pyri. Ymã te Sepurõ ꞌga juapyrera ꞌgã ꞌupa Garireja ywy pype Nafitari ꞌga juapyrera ꞌgã netee ꞌgã ꞌupa rakue.
Ymã te Janeruwarete ꞌga jeꞌega momeꞌwara ꞌga, Isai ꞌga kaꞌarana kwasiari ee rakue, peuwara ꞌgã momeꞌwau rakue. Sepurõ ꞌga juapyrera ꞌgã nekwaw ipewat, Nafitari ꞌga juapyrera ꞌgã nekwaw ipewat, Jotãuy pyriwat, ꞌyẽꞌẽ pyriwat, Garireja ywy pewat. Mĩmera ꞌgã ꞌga imomeꞌwau rakue. Garireja ywy pe judeueꞌema ꞌgã nekoi judeu ꞌgã pyri rakue:“Anure nipo ypytunimũ ajemogy maꞌe ꞌjawewara ꞌgã mamaꞌe reny ꞌjawewara resagi.ꞌAwamũ ꞌgã nokwaawi Janeruwarete ꞌga.Aꞌere nipo ꞌgã anure ꞌga kwaawi”,ꞌjau Isai ꞌga ikwasiaa rakue. Isai ꞌga ꞌeawer imũ etee futat Jejui ꞌga oi peu, Garireja ywy pe Jarejuwarete ꞌga momeꞌwau ꞌgã nupe. Series, Series,
Aꞌeramũ Jejui ꞌga ꞌjau ꞌgã nupe:—Pejetywer are ki pẽneaꞌat pejeꞌarasigamũ pejejemogyau. Aꞌeramũ futat pejepoia pejetywer awi. Anurenureꞌi nipo Janeruwarete ꞌga wemimureramũ je mỹi ꞌwyriaramũ pẽ nupe. Pejetywer awi pepoir ire ꞌga pẽ mogyi wemiayuwamũ— ꞌjau Jejui ꞌga ꞌgã nupe.
Aꞌere Jejui ꞌga awau watau Garireja ypiauu remeꞌyꞌwarimũ. Aipo pe awau ꞌga ipira rewara ꞌgã nesaka. Simão ꞌga, Andre ꞌga. Mĩmera ꞌgã ꞌga esaka. Simão ꞌga rer irũa Pedroa. Andre ꞌga Simão Pedro ꞌga rewirera. Jejui ꞌga wesagamũ ꞌgã taityuu monou etyka ꞌy pe.
Aꞌeramũ Jejui ꞌga ꞌjau ꞌgã nupe:—Peꞌje pejejua je rupi. Simuꞌe pẽẽ ꞌjau. Naipira rewara rũi pẽẽ ꞌawamũ. Jarejuwarete ꞌga jeꞌega momeꞌwara te pẽẽ ꞌawamũ— ꞌjau ꞌga ꞌgã nupe.
Aꞌerauwe ꞌgã taityuu rejaa awau ꞌga rupi.
Awaw ipe Jejui ꞌga ꞌga resaka ꞌga rewirera ꞌga retee, Juã ꞌga retee. Sepeteu ꞌga raꞌyra poromũ. Yaruu pype ꞌgã ꞌupa ꞌuwa ꞌga pyri, taityuu momyka. Aꞌeramũ Jejui ꞌga ꞌgã moꞌwya:—Peꞌje pejejua je rupi— ꞌjau ꞌga ꞌga upe, Juã ꞌga retee.
Aꞌerauwe ꞌgã ũꞌjãu yaruu awi, ꞌuwa ꞌga rejaa awau Jejui ꞌga rupi.
Garireja ywy pyterimũ Jejui ꞌga awau akou peuwara ꞌgã muꞌjau ꞌUwarete ꞌga ree.—Pejetywer awi pẽpoiriweramũ Janeruwarete ꞌga pẽtywera moiri pẽ nui. Aꞌeramũ ꞌga pẽ mogyau wemiayuwamũ— ꞌjau ꞌga ꞌgã nupe, ꞌgã muꞌjau ꞌUwarete ꞌga ree.ꞌGã jatykaaw ipe ꞌga ꞌgã muꞌjau ꞌga ree. Ojeroꞌwu maꞌe ꞌgã ꞌga ikatuꞌoka.
“Jejui ꞌga ojeroꞌwu maꞌe ꞌgã okatuꞌok” ꞌea awau uãina Siria ywy pypiaruga. Aꞌeramũ kwe pewara ꞌgã we futat ikwaapa. Aꞌeramũ kwe pewara ꞌgã ojeroꞌwu maꞌe ꞌgã nerua ꞌga upe. Ojeroꞌwu maꞌe, iypip maꞌe, ikaꞌna maꞌe, iteu maꞌe, mamaꞌeukwaawa rerekwat. Mĩmera ꞌgã ꞌgã erua Jejui ꞌga upe. Aꞌeramũ Jejui ꞌga ꞌgã katuꞌokapap.
Aꞌeramũ kwaiwete ꞌgã awau Jejui ꞌga rewiri. Tekapuru ywy awi, Garireja ywy awi, Jerusareg awi, Judeja ywy awi, Jotãu ry owajara katywar awi. Mĩmer awi ꞌgã ꞌua ajatykau Jejui ꞌga ree, ꞌga jeꞌega renupa. Ojeroꞌwu maꞌe ꞌgã katuꞌoga resaka nanẽ ꞌgã ꞌua ajatykau ꞌga ree nũ.
Kwaiwete ꞌgã nesakawe Jejui ꞌga ojeupiaꞌi awau ywytyra rupi. Aꞌeramũ ꞌga wapyka. ꞌGa apygauwe ꞌga ree ijemuꞌewet maꞌe ꞌgã ꞌua wapyka ꞌga pyri. Aꞌerauwe Jejui ꞌga ojeꞌega ꞌgã nupe, ꞌgã muꞌjau ꞌUwarete ꞌga remifutar are.
—Jarejuwarete ꞌga upe “Jetywerete je tekou. Ejejuka je ree” ꞌjara ꞌgã akuꞌiramũ ajemogyau.Aꞌe ꞌgã Janeruwarete ꞌga imogyau wemiayuwamũ.Aꞌeramũ ꞌgã akuꞌiramũ ajemogyau.
Ojooꞌo maꞌe ꞌgã akuꞌiramũ ajemogyau.Anure nipo Janeruwarete ꞌga ꞌgã mojemogypyykaꞌi ꞌgã mogyau ꞌgã ꞌarasig awi.Aꞌeramũ nipo ꞌgã akuꞌiramũ ajemogyau.
Ajuee ipotaꞌwa maꞌe ꞌgã akuꞌiramũ ajemogyau.ꞌGã nupe Janeruwarete ꞌga mamaꞌe esage monoi uꞌeawer imũ etee futat.Aꞌeramũ ꞌgã akuꞌiramũ ajemogyau.
Aꞌjea futat Janeruwarete ꞌga remifutar imũ etee mamaꞌe are iparuapowet maꞌe ꞌgã akuꞌiramũ ajemogyau.Aꞌe ꞌgã aꞌjea futat Janeruwarete ꞌga opoat mamaꞌe apoukaa wemifutar imũ.Aꞌeramũ ꞌgã akuꞌiramũ ajemogyau.
Ajuee ajemuaẽm maꞌe ꞌgã aꞌjea futat ikuꞌi ajemogyau.ꞌGã nee nipo Janeruwarete ꞌga jemuaẽmi.Aꞌeramũ ꞌgã akuꞌiramũ ajemogyau.
Aꞌjea futat mamaꞌe esage are etee eaꞌat maꞌe ꞌgã ikuꞌi futat ajemogyau.“Tamuoryp Jarejuwarete ꞌga ꞌjau”, ꞌjau nipo ꞌgã ojeupe.Aꞌeramũ nipo anure aipo ꞌgã awau Jarejuwarete ꞌga pyri.Aꞌeramũ ꞌgã aꞌe are akuꞌiramũ ajemogyau.
Ajaupe ojomotaꞌwaara ꞌgã akuꞌiramũ ajemogyau.Anure nipo Janeruwarete ꞌga ꞌi ꞌgã nupe: “ꞌAgamũ jeraꞌyra ꞌgã”, ꞌjau nipo ꞌga ꞌgã nupe.Aꞌeramũ ꞌgã akuꞌiramũ ajemogyau.
Jarejuwarete ꞌga remifutara apo are ereko tyweripyrera ꞌgã nipo akuꞌiramũ ajemogyau.Aꞌe ꞌgã Janeruwarete ꞌga amogy wemiayuwamũ.Aꞌeramũ ꞌgã akuꞌiramũ ajemogyau—ꞌjau Jejui ꞌga ꞌgã nupe, ꞌgã muꞌjau ee.
—Jeremiayuwamũ pejemogyramũ nipo je rerowiareꞌema ꞌgã pẽ kurawi. Pẽ nerekou tyweaete je ree. Pẽ jeꞌẽwuꞌjaga je ree. Aꞌere pẽẽ pejejereko tywereteramũ pẽkuꞌi etee futat pejejemogyau— ꞌjau ꞌga ꞌgã nupe. —Anure nipo Janeruwarete ꞌga mamaꞌe esage monoi pẽ nupe kwaiwete. Aꞌeramũ pẽẽ pejekuꞌiramũ etee pejejemogyau. Ymã te ꞌã Janeruwarete ꞌga rerowiareꞌema ꞌgã ꞌga jeꞌega momeꞌwara ꞌgã nereko tyweretei rakue. Aꞌeramũ nipo ꞌga rerowiareꞌema ꞌgã pẽẽ nanẽ pẽ nerekou tyweaete ꞌga rerowiaaramũ— ꞌjau Jejui ꞌga ꞌgã nupe, ꞌgã muꞌjau ee.
—Jukyra ꞌjawe pẽẽ. Sãꞌã jukyra. Ipyu omosa re ꞌã miaroꞌoa onemeꞌemamũ. Nan tee futat pẽẽ. Mamaꞌe esage apo re mamaꞌe tywera apoukareꞌema ꞌgã nupe. Sãꞌã ae jukyra tyweramũ monoa imỹina imomoa ukupepe. Aꞌeramũ ꞌã ipyu wata maꞌe ꞌgã opyruga ee. Nan tee futat pẽẽ. Mamaꞌe tywera aporamũ ꞌgã muꞌjawarũeꞌem mamaꞌe esage apo are. Nepẽ nerowiari ꞌgã aꞌeramũ— ꞌjau Jejui ꞌga ꞌgã nupe, ꞌgã muꞌjau ee.
—Tata reny ꞌjawe nanẽ pẽẽ nũ. Tata renya ꞌã ypytunaiwa mojesaka. Nan tee futat pẽẽ. Jarejuwarete ꞌga remifutar imũ etee mamaꞌe apo re pẽ nesakara ꞌgã neapyoramũ Jarejuwarete ꞌga ree. Aꞌeramũ nipo ꞌgã ꞌga muorypa pẽ nee. Ywytyr apyteꞌrarimũ amunawa apo re ipyriwara ꞌgã juejue esaka. Nomimarũi ꞌga amũ. Nan tee pẽẽ. Pẽ pyriwara ꞌgã juejue pẽnemiapofera resaka ajemogyau— ꞌjau Jejui ꞌga ꞌgã nupe. —Nomonygaꞌuweri ae arãparĩna mũ imỹina imima mamaꞌe ꞌag are. Imonyg ire ae imonoi imỹina ajuesawamũ te. Nan tee futat ki pẽẽ. Jarejuwarete ꞌga rerowiareꞌema ꞌgã nowase mamaꞌea peapo. Aꞌeramũ nipo pẽ nesakara ꞌgã Jarejuwarete ꞌga muorypa pẽ nee, pẽ nemiapofer are— ꞌjau Jejui ꞌga ꞌgã nupe, ꞌgã muꞌjau ee.
Moisesi ꞌga remikwasiaret—NaMoisesi ꞌga remikwasiarera mateepapa rũi je ruri. “Moisesi ꞌga remikwasiarer imũ kasi mamaꞌea peapo ne”, naꞌe rũi je tekou. “Janeruwarete ꞌga jeꞌega momeꞌwara ꞌgã jeꞌega niaꞌwyri”, naꞌeaꞌuweri je tekou. Naani. Ee pẽ mueapyo katuawamũ te je ruri.
Aꞌjea futat ꞌgã nemikwasiarer ymanera resageramũ janee ꞌawamũ miamũ futat. Aꞌjea futat nateepawaꞌuweri Janeruwarete ꞌga jeꞌega jane wi. Ywaga teepawamũ ywy reewe ꞌeramũ miamũ futat nateepawaꞌuweri Janeruwarete ꞌga jeꞌega— ꞌjau Jejui ꞌga ꞌgã nupe.
—Anure, Jarejuwarete ꞌga pyri ꞌga jeꞌega renuparera ꞌgã jemogyi kũimaꞌeeteeteramũ. Aꞌere ꞌga jeꞌega renupap katuareꞌema ꞌgã naani. ꞌGa jeꞌega renup katuareꞌema ꞌgã ajemogyau akotee maꞌe ꞌjawe ꞌga pyri oo re. “Peapo kasi mamaꞌea aipo ꞌga jeꞌeg imũ ne” ꞌjara ꞌgã nanẽ ajemogyau akotee maꞌe ꞌjawe ꞌga pyri oo re nũ. Aipo ꞌgã namojeupawa rũi ꞌga pyri oo re— ꞌjau Jejui ꞌga ꞌgã nupe.
—Fariseu ꞌgã, Moisesi ꞌga remikwasiarer are moromuꞌjara ꞌgã netee mamaꞌe esagea wapo ꞌme ae reape etee. Aꞌeramũ nipo ꞌgã nesakara ꞌgã ꞌjau: “Mamaꞌe esagea ꞌgã wapo”, ꞌjau nipo ꞌgã ꞌgã nesakara ꞌgã. Aꞌere ꞌgã naJarejuwarete ꞌga muorypawamũ rũi mamaꞌe apoi. ꞌGã ꞌjawe kasi peko ne. Jarejuwarete ꞌga muorypawamũ etee mamaꞌe apou ꞌeramũ etee nipo ꞌga pẽ mogyi wemiayuwamũ— ꞌjau ꞌga ꞌgã nupe, ꞌgã muꞌjau ee.
Pẽmaraꞌne kasi pejepytuna ꞌgã nee ne—Ymã te ꞌga amũ ꞌi janeypy ꞌgã nupe rakue: “Pejuka kasi ꞌga amũ ne. Oporojuka maꞌe ꞌga nipo ꞌgã weroo amũ ꞌwyriara ꞌga upe. Aꞌeramũ nipo ꞌwyriara ꞌga oporojuka maꞌe ꞌga jukaukaa ꞌgã amũ nupe, ꞌga remijukafera repyaawamũ”, ꞌjau ꞌga amũ janeypy ꞌgã nupe rakue— ꞌjau Jejui ꞌga ꞌgã nupe, ꞌgã muꞌjau ee. —Aꞌjea futat ꞌgã ꞌeawera. Aꞌere ꞌawamũ je ꞌi pẽ nupe: Pẽmaraꞌne ekoete kasi pejepytuna ꞌga ree ne. Opytuna ꞌga ree imaraꞌne ekoete maꞌe ꞌga nanẽ nipo ꞌgã erawau ekoete ꞌwyriara ꞌga upe nũ. Opytuna kurapara ꞌga nanẽ nipo ꞌgã erawau ekoete ꞌwyriara poara ꞌgã nupe nũ. “Neneꞌakwaawi te ꞌã ene” ꞌga amũ upe ꞌeramũ Janeruwarete ꞌga aipo ꞌjara ꞌga monoi mamaꞌeukwaawa rapyaw ipe— ꞌjau Jejui ꞌga ꞌgã nupe, ꞌgã muꞌjau ee.
—Aꞌeramũ ki pẽẽ pejejemogyau esage Jarejuwarete ꞌga upe. Jarejuwarete ꞌga mogytaaw ipe mamaꞌe mũ rerooaw ipe pejejeaꞌaramũ pejepytuna ꞌga ree, pejejee iporomutareꞌema ꞌgã nee ꞌjau. Aꞌeramũ ki pejejee iporomutareꞌema ꞌga upe raꞌne pejewau ꞌga mojyrũmũ pejejeupe. Pejejeupe ꞌga mojyrũ re tãmẽjẽ pejewau Jarejuwarete ꞌga mogytaaw ipe nũ, mamaꞌe rerawau ꞌga upe— ꞌjau Jejui ꞌga ꞌgã nupe, ꞌgã muꞌjau ee.
—“Mamaꞌe tywera ꞌga wapo jee”, pejejeupe ꞌga amũ ꞌeramũ pejewau pejeporogytau ꞌga upe, ꞌga motaꞌwau pejejeupe. Kasi aꞌe pe ꞌga pẽ nerooi ꞌwyriara ꞌga upe ne. Aꞌeramũ ꞌwyriara ꞌga pẽ monoukaa jefaruu ꞌga upe, pẽ munewukaa ne. Moromunepawa pype pejemono re nipo nepeꞌẽarũi jui. Mamaꞌe tywera apo mepy re tãmẽjẽ te peꞌẽ jui— ꞌjau Jejui ꞌga ꞌgã nupe, ꞌgã muꞌjau ee.
Peko kasi pejejuemireko are ne—Ymã te ꞌã Moisesi ꞌga ꞌi janee rakue: “Peko kasi pejejuemireko are ne”, ꞌga ꞌi janee rakue.
Aꞌjea futat ꞌga ꞌeawera. Aꞌere ꞌawamũ je ꞌi pẽ nupe: Kũjã mũ resag ire nipo pẽẽ mũ ꞌjau: “Kuu. Ikaturaꞌmĩ te ẽẽ nũꞌũ. Ako pa je ẽẽ ree kwy”, ꞌjau nipo pẽẽ pejejeupe. Aipo ꞌjara ꞌga wemirekoeꞌem are ako maꞌea futat. Weaꞌaw imũ etee futat aipo ꞌga akou wemirekoeꞌem are— ꞌjau Jejui ꞌga ꞌgã nupe, ꞌgã muꞌjau ee.
—“Jerea je motywet. Ẽẽ resageꞌem ire amunipo ꞌã je najereaꞌari ẽẽ ree teko are”, ꞌjau nipo pẽẽ pejejeupe. Aꞌeramũ je ꞌjau pẽ nupe: “Orereaa ore motywerukat”, ꞌjau pejejea pemosok imonou imomoa pejejewi. Kasi aꞌe pe pẽnea pẽ motywerukaruꞌjaw ine— ꞌjau ꞌga ꞌgã nupe. —Wea mosoga ay futat wea mosokara ꞌgã nupe numiamũ. Aꞌere mamaꞌeukwaawa rapyaw ipe pẽo te naay teepawi pẽ nui. Janeruwarete ꞌga mamaꞌe tywera apoara ꞌgã monou mamaꞌeukwaawa rapyaw ipe. Aꞌea te nipo ayay futat aipo pype imonopyra ꞌgã nupe— ꞌjau Jejui ꞌga ꞌgã nupe.
—“Mamaꞌe apoa ore motywerukat”, ꞌjau pejepoa pemonok imonou imomoa pejejewi. Aepo monoga ay futat numiamũ. Aꞌere Janeruwarete ꞌga mamaꞌe tywera apoara ꞌgã mamaꞌeukwaawa rapyaw ipe imomopora teayramũ. Aꞌeramũ waywayramũ imonopyra ꞌgã nupe— ꞌjau Jejui ꞌga ꞌgã nupe.
—Ymã te Moisesi ꞌga ꞌi rakue: “Pejejemireko retyka ki kaꞌarana pekwasiarukat ꞌga amũ upe ẽẽ ree. ‘Aetyk je ene tejemirekoferamũ akiko’, peꞌje ki ikwasiarukaa pejejemirekofera ẽẽ ree, imonou ẽẽ upe”, ꞌjau ꞌga rakue— ꞌjau Jejui ꞌga ꞌgã nupe. —Aꞌere je ꞌawamũ je ꞌi pẽ nupe: Peetyk ekoete kasi pejejemirekoa ne. ꞌGa amũ ẽẽ ree ꞌga reko re etee pẽẽ etyka. Kasi aꞌe pe tekotee ꞌgã ꞌi ẽẽ upe: “Oko nipo ẽẽ amutee ꞌga ree raꞌe. Aꞌeramũ ẽẽ mena ꞌga ẽẽ retyka”, ꞌjau nipo ꞌgã ẽẽ upe— ꞌjau Jejui ꞌga ꞌgã nupe, ꞌgã muꞌjau ee. —Aꞌeramũ ꞌgã anure kũimaꞌe ẽẽ ree amũ remiarũnamũ ꞌjau ẽẽ upe ne: “Kuu. Emãꞌẽ ꞌga kũjã tywera ẽẽ ꞌga wereko wemirekoramũ”, ꞌjau nipo ꞌgã ẽẽ upe. Aꞌeramũ ꞌga ẽẽ rereko re nipo amutee ꞌgã ꞌjau: “Amutee ꞌga remireko ẽẽ ꞌga wereko”, ꞌjau nipo ꞌgã ꞌga upe— ꞌjau Jejui ꞌga ꞌgã nupe, ꞌgã muꞌjau ee.
Pẽꞌme kasi Jarejuwarete ꞌga upe ne—Ymã te Moisesi ꞌga ꞌi janeypy ꞌgã nupe rakue: “Pẽꞌme kasi Jarejuwarete ꞌga upe ne. ‘Taapo mamaꞌe esagea ene upe ꞌjau’ Jarejuwarete ꞌga upe ꞌjaramũ pẽẽ aipoa etee futat iapou ꞌga upe pejeꞌeawer imũ etee futat. Aꞌere kasi pẽꞌme ne”, ꞌjau ꞌga rakue. Aꞌere je ꞌi pẽ nupe: “Ywaga teepaweꞌemamũ je mamaꞌe apoi enee”, ꞌjaweꞌem pẽẽ pejejaupe, pejejeꞌega rerowiarukaawamũ. Peꞌje pejeꞌmeꞌemamũ pejejaupe. Ywag ipe Janeruwarete ꞌga rekoi. Aꞌeramũ pẽẽ ywaga momeꞌwau ekoeteꞌem pejejaupe erowiarukaa futatee. Ywya nanẽ pẽẽ imomeꞌwau ekoeteꞌem pejejaupe nũ. Ywya ꞌã ꞌga py rupawa futat. Aꞌeramũ pẽẽ pejeꞌmeꞌemamũ ee nũ. Jerusareg are nanẽ pejeꞌme ekoeteꞌemamũ nũ. Jerusarega janeꞌwyriarareterete ꞌga ꞌwyraretea te. Aꞌeramũ pẽẽ imomeꞌwau ekoeteꞌem pejejaupe erowiarukaa futatee. “Mamaꞌea taapo ene upe ꞌjau” ꞌeramũ pẽẽ aipo etee futat iapou pejeꞌeawer imũ etee futat. Pejejeꞌega ekoeteꞌem futat pejejemogyau. “Teakag are je ꞌi enee mamaꞌea taapo enee ꞌjau”, ꞌjaweꞌem pẽẽ pejejaupe erowiarukaa futatee. Naene rũi eꞌawa mosigara. Naene rũi nanẽ eꞌawa moũnara nũ. Aꞌeramũ ki pẽẽ pejeakag are pejeꞌmeꞌemamũ pejejaupe.
“Mamaꞌea taapo enee ꞌjau” ꞌeramũ pẽẽ aipo etee futat iapou. Mamaꞌe are pejeparuapowereꞌemamũ pẽẽ “Naani. Najeparuapoweri je ee”, ꞌjau tãmẽjẽ ki pẽẽ pejejaupe. Pẽꞌme kasi pejejaupe ne. Ojeupe pẽꞌmeꞌemamũ ꞌgã pẽjeꞌega rerowiaa. Ojeupe pẽꞌmeramũ ꞌgã pẽjeꞌega nuerowiari futari. “Iꞌme maꞌe ꞌgã te ako”, ꞌjau etee ꞌgã pẽ nupe ne. “Janeruwarete ꞌga remianuwamũ je ꞌi enee: Mamaꞌea taapo enee ꞌjau, aꞌe je enee”, ꞌjau nipo ꞌgã oꞌme rerowiarukaawamũ ajaupe. Mamaꞌeukwaawa ꞌwyriara iꞌme maꞌea futat. Aꞌeramũ ki pẽẽ pejeꞌmeꞌemamũ pejejaupe— ꞌjau Jejui ꞌga ꞌgã nupe.
—Ymã te ꞌã Moisesi ꞌga ꞌi rakue: “Pejepyg iki ꞌgã amũ nee. ꞌGã amũ nipo pẽnea mamuka ꞌeramũ pejejepyka ꞌga ree, ꞌga rea mamuka. ꞌGa amũ pejejãja mopen ire pẽẽ ꞌga rãja mũ mopena, pejejepyka ꞌga ree”, ꞌjau ꞌã Moisesi ꞌga rakue— ꞌjau Jejui ꞌga ꞌgã nupe. —Aꞌere je ꞌawamũ je ꞌi pẽ nupe: Pejepyk kasi nanuara ꞌgã nee ne, aꞌe je pẽ nupe. ꞌGa amũ nipo eneretywape nupãu. Aꞌeramũ ki ejetywape nupãnamũ erowag etee amogaty ꞌga upe— ꞌjau Jejui ꞌga ꞌgã nupe uꞌama.
—Eneraitya mũ futaa nipo ꞌga amũ ene rerawau ꞌwyriara ꞌga upe. “Ejaitya emut amũ ꞌga upe, ꞌga mepyawamũ”, ere ki ꞌga upe, ꞌjau futatee nipo ꞌga ene rerawau ꞌwyriara ꞌga upe. Aꞌeramũ ki ejaitya emono etee ꞌga upe ejaity poakuwuu reewe— ꞌjau Jejui ꞌga ꞌgã nupe, ꞌgã muꞌjau ee.
—“Majepei kilometro rupi ene jekaraemã eroo jee”, ejeupe ꞌga amũ ꞌeramũ ene erawau mukũi kilometro rupi ꞌga upe— ꞌjau Jejui ꞌga ꞌgã nupe, ꞌgã muꞌjau ee.
—“Mamaꞌe mũ emut jee”, ejeupe ꞌga amũ ꞌeramũ imonou etee futat ꞌga upe— ꞌjau Jejui ꞌga ꞌgã nupe. —“Ekaraemã mũ emut jee raꞌne”, ejeupe ꞌga amũ ꞌeramũ “naani”, ere kasi ꞌga upe ne. Emono futat ꞌga upe— ꞌjau Jejui ꞌga ꞌgã nupe, ꞌgã muꞌjau ee.
—Pẽmuꞌjara ꞌgã ꞌã eꞌi pẽ nupe: “Pẽporomutar ete ki pẽẽ pejejekotyꞌaawa ꞌgã nee. Pereko esage etee ki ꞌgã. Aꞌere ki pejejee iporomutareꞌema ꞌgã pereko tywet”, ꞌjau ꞌgã pẽ nupe. Aꞌere ꞌã je ꞌi pẽ nupe: Pereko esage pejejekotyꞌaawa ꞌga. Pejejee iporomutareꞌema ꞌgã nee nanẽ pejejejukau esage nũ. “Ejejuka esage ki ore rereko tyweara ꞌgã nee”, ꞌjau etee ki pẽẽ Jarejuwarete ꞌga upe ꞌga nee. Aipo apo re nipo pẽ nesakara ꞌgã ꞌi: “Aꞌjea futat. ꞌGã Kuꞌjywa ꞌga remiayuwaretea. Aꞌeramũ ꞌgã ꞌã ꞌga ꞌjawe ꞌgã ojee iporomutareꞌema ꞌgã nereko esagei”, ꞌjau nipo ꞌgã pẽ nesaka. Janeruwarete ꞌga mamaꞌe esagea wapo pãwẽ pãwẽ janee. Kwara ꞌga imuenyu esage maꞌe ꞌgã nupe, iaꞌwyreꞌema ꞌgã nupe we. Amana ꞌga imogyrukaa mamaꞌe esage apoara ꞌgã nupe, mamaꞌe tywera apoara ꞌgã nupe we— ꞌjau Jejui ꞌga ꞌgã nupe, ꞌgã muꞌjau ee. —Pejejee iporomutat maꞌe ꞌgã nereko esagea etee sipo Janeruwarete ꞌga afutat? Pejejee iporomutareꞌema ꞌgã nereko tywera sipo ꞌga afutat? Naani. Pẽ mepy sipo ꞌga pejejee iporomutat maꞌe ꞌgã nereko esage are? Naani. Nomepyi futari ꞌga pẽ nupe. “Itywerete ꞌwyriara upe kaꞌaranũũ rerooara ꞌgã”, ꞌjau ꞌã pẽẽ jepi. Aꞌetea ꞌgã miamũ wereko esage ojee iporomutat maꞌe ꞌgã.
Pejejee iporomutat maꞌe ꞌgã nupe etee oporogyta maꞌeramũ ꞌã pejejemogyau Janeruwarete ꞌga rerowiareꞌema ꞌgã ꞌjawe. ꞌGa rerowiareꞌema ꞌgã miamũ oporogytau ojee iporomutat maꞌe ꞌgã nupe. Aꞌeramũ je ꞌjau pẽ nupe: ꞌGã nupe juejue ki peporogyta. Pejejee iporomutat maꞌe ꞌgã nupe, pejejee iporomutareꞌema ꞌgã nupe. Mĩmera ꞌgã nupe pejeporogytau pejejemogyau— ꞌjau Jejui ꞌga ꞌgã nupe, ꞌgã muꞌjau ee.
—Janeruwarete ꞌga ꞌã mamaꞌe esagea etee wapo pãwẽ pãwẽ janee. Aꞌeramũ ki pẽẽ pejejemogyau ꞌga ꞌjawe futat— ꞌjau Jejui ꞌga ꞌgã nupe, ꞌgã muꞌjau ee.
Pejejueape kasi pemono mamaꞌea Jarejuwarete ꞌga upe neAꞌeramũ Jejui ꞌga ꞌjau akou ꞌgã nupe, ꞌgã muꞌjau ꞌgã neko esage are:—Jarejuwarete ꞌga upe mamaꞌe apou kasi peapo amutee ꞌgã nupe pejejee ꞌgã moporesakawamũ etee ne. Pẽnemiapo resakara ꞌgã nipo ꞌjau: “Kuu. Esage maꞌe ꞌga raꞌe”, ꞌjau nipo ꞌgã pẽ nupe. Aꞌeramũ nipo nanuaramũ Janeruwarete ꞌga pẽ mepyaweꞌem pẽnemiapofer are. Aipo ꞌgã ꞌea te futat pẽnemiapofera repya raꞌe— ꞌjau ꞌga ꞌgã nupe. —Aꞌeramũ pẽẽ, imamaꞌeꞌema ꞌgã nupe mamaꞌe mono re imonoweꞌem amutee ꞌgã neape. Pejejuea tywi pejejaupe mamaꞌe mũ monou miamũ pẽẽ imomeꞌwaweꞌem pejejaupe, pejejerowiaraipeꞌema pejejemiapofer are. Sãꞌã ae mamaꞌe esage apoaramũ. Nan tee futat aipo ꞌgã numiamũ. Aꞌere ꞌgã iapoi amutee ꞌgã ojee ꞌgã moporesakawamũ etee. Judeu ꞌgã jatykaaw ipe kwaiwete ꞌgã ajatykau ꞌupa. Aꞌeramũ ꞌgã ꞌgã neape mamaꞌe monou imamaꞌeꞌema ꞌga amũ upe. Amunawa myter ipe nanẽ ꞌgã mamaꞌe monou ꞌgã nupe nũ. Wemiapoa ꞌgã iapou mytuna ꞌgã nemiesagamũ. ꞌGã nupe esaukaripyramũ te ꞌgã iapoi. Aꞌeramũ nipo ꞌgã nesakara ꞌgã ꞌjau: “Kuu. Esage paꞌe ꞌgã naꞌe nũ. Mamaꞌea ꞌgã omono imamaꞌeꞌema ꞌgã nupe”, ꞌjau nipo ꞌgã ꞌgã nesakawe. Aꞌeramũ nipo ꞌgã nesakarera ꞌgã ꞌeawera etee futat ꞌgã nemiapofera repya. Janeruwarete ꞌga ꞌgã mepyaweꞌem anure— ꞌjau ꞌgã ꞌgã nupe.
3,4 —Aꞌeramũ ki pẽẽ, ikaraemãeꞌema ꞌgã amũ nupe mamaꞌe mono re, imonou jemime futat. ꞌGã nupe imonou kasi amutee ꞌgã nupe pejesaukar etee ne. Pejejekotyꞌaawa ꞌgã nupe miamũ pẽẽ pejejemiapofera momeꞌwaweꞌem. Jarejuwarete ꞌga upe pejejesakawamũ futat pẽẽ iapou. Aꞌeramũ nipo Janeruwarete ꞌga pẽ mepyau pẽnemiapofer are— ꞌjau Jejui ꞌga ꞌgã nupe. Series,
—Jarejuwarete ꞌga upe pejejeꞌega monou ki, ꞌga upe etee futat pejeꞌeg. Aꞌere ꞌã ꞌga upe oporogyta ꞌme maꞌe ꞌgã porogyta ꞌmei etee ꞌga upe. Judeu ꞌgã jatykaaw ipe ꞌgã ꞌã Jarejuwarete ꞌga upe oporogytau ꞌme ajemogyau. Amunawa pyter ipe nanẽ ꞌã ꞌgã oporogytau ꞌme ajemogyau ꞌga upe nũ. Aꞌere ꞌgã amutee ꞌgã nemianuwamũ tee ꞌgã porogyta ꞌme ꞌga upe. ꞌGã wesakawamũ etee ꞌgã porogyta ꞌmei ꞌga upe. Aꞌeramũ nipo Janeruwarete ꞌga ꞌgã mepyaweꞌem anure— ꞌjau Jejui ꞌga ꞌgã nupe, ꞌgã muꞌjau ee.
Aꞌeramũ ꞌga ꞌjau wenupara ꞌgã nupe:—Pejemogy kasi ꞌgã ꞌjawe ne. Jarejuwarete ꞌga upe pejeporogytau pejejepeꞌauꞌi ꞌgã nui raꞌne. Pejejetee pejewau pejeꞌỹina pejeporogytau ꞌga upe. Jarejuwarete ꞌga upe eteꞌi futat peporogyta pejejemogyau. Aꞌeramũ nipo ꞌga anure pẽ mepyau ojeupe pẽporogyta are— ꞌjau Jejui ꞌga ꞌgã nupe, ꞌgã muꞌjau ee.
—Peporogyta ekoete kasi Jarejuwarete ꞌga upe ne, ꞌga upe pejeporogytau ne. ꞌGa rerowiareꞌema ꞌgã oporogyta ꞌme etee ꞌga upe. Oporogytau ꞌme kwaiwete ꞌga upe. “Ojeupe je porogyta kwajamũ nipo ꞌga jejeꞌega renuwi”, ꞌjau ꞌgã ojeupe numiamũ.
Aꞌere kasi peporogyta ꞌga upe aipo ꞌgã ꞌjawe ne. Pejejeaꞌawa etee peenũi ꞌga upe. Ojeupe peporogyta enune ꞌga pẽnemifutara kwaawi. Aꞌeramũ ki pẽẽ pejejemifutara etee enũina ꞌga upe— ꞌjau ꞌga ꞌgã nupe.
—Nan iki peporogyta ꞌga upe:“Kiapiꞌni. Ene ꞌã Oreruwaretea. Ywag ipe ꞌã ereꞌỹi. Aꞌeramũ ore orojeꞌega arajupa enee.Tene muoryp ki ꞌgã najuejue etee.
Kamẽsĩete ki ꞌgã najuejue etee tene rerowiat ajemogyau.Kamẽsĩete tereꞌỹi ꞌwyriaramũ oree najuejue etee ꞌjau.Ywagipewara ꞌgã ꞌã mamaꞌea wapo eneremifutar imũ etee futat.Nan tee futat ywy pewara ꞌgã iapoa ore arafutat.
ꞌAwamũ ki mamaꞌea emut oree oreremiꞌuramamũ.
Norereaꞌaruꞌjawi ore mamaꞌe tywera orojeupe ꞌga iapoawer are.Aꞌeramũ ki ene ejeaꞌaruꞌjaweꞌemamũ oretywer are.
Ore mamuakat futar iki ape mamaꞌe tywera apoeꞌem are.Mamaꞌe tywera jar awi ene ore aꞌgwau, mamaꞌeukwaawa ꞌwyriar awi”,peꞌje ki ꞌga upe— ꞌjau Jejui ꞌga ꞌgã nupe, ꞌgã muꞌjau ꞌUwarete ꞌga upe ꞌgã porogyta are.
—ꞌGã amũ pejejereko tyweawer are pẽẽ ꞌgã naykaeꞌemamũ Janeruwarete ꞌga nanẽ nepẽ naykai pẽnemiapo tywer are. Imoia etee futat ꞌga pẽtywera pẽ nui. Aꞌere ꞌga pejejuaykapaweꞌemamũ ꞌga nanẽ pẽ nakyaupaweꞌem ee nũ— ꞌjau Jejui ꞌga ꞌgã nupe, ꞌgã muꞌjau ee.
—ꞌGa upe pejeporogytaawa upe iwaẽmauwe pẽẽ pejewau pejejemiꞌwareꞌema pejeporogytau Jarejuwarete ꞌga upe. Aipoa esage. Aipoa Janeruwarete ꞌga amuoryp. Aꞌere kasi pejejeakwara pemuꞌarasig ee ne. Janeruwarete ꞌga remiayup ꞌme ꞌgã iꞌarasig ajemogyau. Weakwara nipo ꞌgã imotyaipa ajemogyau. Aꞌeramũ nipo ꞌgã nesakara ꞌgã ꞌjau: “Kwe ꞌga tyꞌara weroporogyta Kuꞌjywa ꞌga upe raꞌe”, ꞌjau nipo ꞌgã nesakara ꞌgã ꞌgã nupe. Aꞌeramũ ꞌgã ꞌeawera etee futat ꞌgã nemiapofera repya. Janeruwarete ꞌga nomepyi futari ꞌgã ee— ꞌjau Jejui ꞌga ꞌgã nupe ꞌgã muꞌjau ee.
—Aꞌeramũ pẽẽ ꞌga upe pejeporogytaawa upe iwaẽmauwe pejejowaeita, pejejemoyma pejejeꞌwyr awi pejeꞌjãueꞌẽwe. Aꞌeramũ pẽ nesakara ꞌgã tyꞌara pereko kwaapeꞌema ajemogyau. Aꞌeramũ Janeruwarete ꞌga etee futat ikwaapa ꞌũina. Aꞌeramũ ꞌga pẽ mepyau ee anure— ꞌjau Jejui ꞌga ꞌgã nupe, ꞌgã muꞌjau ee.
—Anure nipo Janeruwarete ꞌga pẽ mepyi ojeupe pẽnemiapofer are. Aꞌeramũ ki pẽẽ pejejeaꞌaramũ pejejeupe imepyram are. ꞌAu kasi pemomytun pejekaraemã ne. ꞌAuwara mamaꞌea teepaw etee. Jypemeruua etee taity aꞌupap. Itaju apopyrera miamũ eposipopora etee aꞌupap. Munaꞌywa nanẽ amunarũmũ pẽkaraemã are ꞌjau. Aꞌeramũ ateepawamũ etee pẽ nui.
Aꞌeramũ ki pẽẽ mamaꞌe apou Jarejuwarete ꞌga upe etee. Aꞌeramũ ꞌga anure mamaꞌe esage monou pẽ nupe, ojeupe pẽnemiapofera mepyawamũ. Peu te mamaꞌea nateepawaꞌuweri. Nitywi futari mamaꞌe mateepaara. Nitywi futari jypemeruua. Naeposipopori futari mamaꞌea. Nitywi futari amunarũ maꞌea peu.
Ojeupe pẽẽ mamaꞌe aporamũ ꞌga mamaꞌe mũ mỹigatui pẽ nupe peu ojepyri. Ojeupe pẽnemiapofer imũ etee futat ꞌga pẽ mepyau peu. Ojeupe kwaiwete mamaꞌea pẽẽ iapo re ꞌga kwaiwete futat mamaꞌe mỹigatui pẽ nupe. Ojepyri peo re te nipo ꞌga wemimỹigatufera muri pẽ nupe. Aꞌeramũ ki pẽẽ mamaꞌe apou ꞌga upe kwaiwete futat. ꞌAuwara karaemã momytunara ꞌgã eaꞌat ꞌauwara ako maꞌe are etee ajemogyau. Aꞌere ywag ipe karaemã momytunara ꞌgã nearamũ Jarejuwarete ꞌga ree— ꞌjau Jejui ꞌga ꞌgã nupe.
22,23 —Tata reny ꞌjawe aereaa. Sãꞌã tata enya mamaꞌe resaukara janee. Nan tee futat jarejeau jane mamaꞌe resagi. Ea maꞌe ꞌgã wesak katu katu futat mamaꞌea. Eawep maꞌe ꞌga te aje ꞌã nuesakatui mamaꞌea. Nan tee futat pẽẽ. Ea maꞌe ꞌgã ꞌjawewaramũ pẽẽ pẽneapyo pejejemogyau jejeꞌeg are, erowiaa pejejemogyau. Aꞌeramũ pẽẽ mamaꞌe apou Jarejuwarete ꞌga jeꞌeg imũ etee futat. Aꞌere eawep maꞌe ꞌjawewaramũ nepẽneapyoi futari jejeꞌeg are. Neperowiari jejeꞌega. Aꞌeramũ pẽẽ pejejemifutar imũ etee futat mamaꞌe apou pejejemogyau. Ypytunaiwa pype wata maꞌe ꞌjawe pẽẽ— ꞌjau Jejui ꞌga ꞌgã nupe.
—Namukũja ꞌwyriara ꞌgã nemiayuwamũ rũi ꞌga amũ rekoi. Noporowykyaꞌuweri ꞌga amũ mukũja ꞌwyriara upe. Kasi aꞌe pe ꞌga majepeja ꞌga ree etee ꞌga poromutaramũ akou ne. Ajepeja ꞌga ree jẽmĩ oporomutareꞌemamũ ne. Wemifutara ꞌga jeꞌeg imũ etee mamaꞌe apou ne. Aꞌeramũ ꞌga wemifutareꞌema ꞌga jeꞌeg imũ mamaꞌe apoweꞌem ne. Nan tee futat pẽẽ. Pejekaꞌaranũũ kwai are etee eaꞌat maꞌeramũ nepẽneaꞌaruꞌjawi Jarejuwarete ꞌga ree— ꞌjau Jejui ꞌga ꞌgã nupe.
—Maꞌeramũ ꞌã je ꞌi pẽ nupe: Pẽnea awi mamaꞌe are etee pejejemogyau, je ꞌi pẽ nupe. “Maꞌja je iꞌwau ꞌawamũ”, peꞌje awi pejejeupe— ꞌjau Jejui ꞌga ꞌgã nupe ꞌũina. —Pẽneaꞌar awi pejejaity are etee pejejemogyau. Jarejuwarete ꞌga ree te pejemogypyyk pejejemogyau, ꞌjau je ꞌã pẽ nupe— ꞌjau ꞌga ꞌgã nupe ꞌũina. —ꞌGa te ꞌã pẽ apo rakue. Aꞌeramũ ꞌga ojee pejemogypyygamũ mamaꞌe mua pẽ nupe.
Sãꞌã wyraꞌia. Wyraꞌia ꞌã nuapoi agawewi mamaꞌea. Nitywi agawewi ꞌã mamaꞌe tymawa. Aꞌetea ꞌã Janeruwarete ꞌga mamaꞌea omono jupe— ꞌjau Jejui ꞌga ꞌgã nupe. —Niapoi agawewi wyraꞌia ꞌga upe. Aꞌetea ꞌga ojejukau ee. Pẽẽ taetu aje ꞌã aeramũ ꞌga upe. Aꞌetea sipo ꞌga nojejukai pẽ nee?— ꞌjau ꞌga ꞌgã nupe.
—Peko sipo amũ pejeymaneꞌem are ete eaꞌat maꞌeramũ amũ pejeymaneꞌemamũ namutat?— ꞌjau Jejui ꞌga ꞌgã nupe. —Naani. Niaꞌwyri futari aipoa miamũ pẽ nupe ee pẽneaꞌara. Aꞌetea te nipo pẽyman pejejemogyau. Pejeywyr are tee pejejeaꞌaramũ miamũ pemanũ futat. Mamaꞌe are etee pẽneaꞌat pẽ nekoa nepẽ kogaꞌuweri— ꞌjau Jejui ꞌga ꞌgã nupe.
—Aꞌeramũ ki pẽẽ pejejeaꞌareꞌemamũ pejejemogyau pejejaity are ete. Sãꞌã ꞌywotyra jũ mewara. ꞌYwa ꞌã noporowykyi agawewi opotyr are. Aꞌere ꞌã ipotyra esageteeramũ— ꞌjau ꞌga ꞌgã nupe.
—Ymã te janepytunera ꞌga, Sarumãu ꞌga, ikaraemã kwai maꞌea rakue. ꞌGa te ꞌã taity esage maꞌea rakue. Aꞌere ꞌã ꞌywotyra te ꞌga raity esage apyraawi.
ꞌYwotyra ꞌã majepei ꞌara rupi etee wesageramũ. Aꞌeramũ ꞌã aiꞌiwe opỹijagamũ. Aꞌeramũ nipo ꞌga amũ iapyau. Aꞌetea ꞌã Janeruwarete ꞌga omokaturam ipotyra jupe— ꞌjau ꞌga ꞌgã nupe. —Jupe iapo re sipo ꞌga nomonoi mamaꞌe esagea pẽ nupe? Pẽẽ taetu aje ꞌã pẽnesage ꞌywotyra resage apyraapa ꞌga upe. Maꞌeramũ pẽẽ ꞌga rerowiaraipa etee ꞌũ? Peꞌje ꞌga rerowiaa aꞌjea futat pejejemogyau— ꞌjau Jejui ꞌga ꞌgã nupe.
—Auꞌje mamaꞌe are etee pẽneaꞌar ire. Pejemuaẽm awi pejejemiꞌuram are etee. Pejemuaẽm awi nanẽ pejejaity are etee nũ— ꞌjau Jejui ꞌga ꞌgã nupe. —Janeruwarete ꞌga rerowiareꞌema ꞌgã te ajemuaẽm mamaꞌe are etee. Aꞌere kasi pẽẽ ꞌgã ꞌjawe peko ne. Janeruwarete ꞌga pẽnemifutara okwaap. Ojejuka ꞌga pẽ nee— ꞌjau Jejui ꞌga ꞌgã nupe.
—Jarejuwarete ꞌga remifutar are etee pejejeaꞌaramũ pejejemogyau. ꞌGa jeꞌega renuw are ki pẽneaꞌat. “ꞌGa remifutar imũ sipo je mamaꞌe apoi” ꞌe are etee ki pejejeaꞌaramũ pejejemogyau. Wemifutar imũ mamaꞌe apo are pejejuka re ꞌga mamaꞌe esage muri pẽ nupe, ojejukau pẽ nee— ꞌjau Jejui ꞌga ꞌgã nupe.
—Aꞌeramũ ki pẽẽ pejemuaẽmeꞌema aiꞌiwewar are. “Auꞌje pa ꞌawauwewara kwy”, peꞌje ki pejejemuaẽmeꞌema ee— ꞌjau Jejui ꞌga ꞌgã nupe, ꞌgã muꞌjau ee.
—“Nepẽaꞌwyri pẽẽ Jarejuwarete ꞌga upe”, peꞌje kasi ꞌgã amũ nupe ne. Aipoa ꞌgã nupe ꞌeꞌemamũ Janeruwarete ꞌga nanẽ aipo neꞌi pẽ nupe. “Mamaꞌe tywerete ꞌã ereapo ekou”, peꞌje kasi ꞌgã nupe ne. Aipoa ꞌgã nupe pẽẽ ꞌeꞌemamũ Janeruwarete ꞌga nanẽ aipo neꞌi pẽ nupe nũ— ꞌjau Jejui ꞌga ꞌgã nupe ꞌũina.
—ꞌGã nupe pẽꞌeawera ꞌjawerimũ etee futat nipo Janeruwarete ꞌga ꞌi pẽ nupe. Mamaꞌea ꞌgã nupe iapoawera ꞌjawerimũ etee futat Janeruwarete ꞌga iapoi pẽ nupe— ꞌjau ꞌga ꞌgã nupe ꞌũina.
3,4 —Najuejue etee futat pẽtywet. Aꞌeramũ pẽẽ “Itywet maꞌea pẽẽ” ꞌjawarũeꞌem pejejaupe. Aꞌeramũ ki pẽẽ pejejaupe aipo ꞌe enune pejetywera raꞌne etyka. Series, “Najetywi je tetywera pyu”, peꞌje nipo numiamũ. Aꞌere pẽtyp futat. Aꞌeramũ pẽẽ pejetywer awi raꞌne pejepoia. Aꞌere pejejewirera tepepoat ꞌjau. “Ere epoia etywer awi”, tepeꞌje pejejewirera ꞌga upe ꞌjau— ꞌjau Jejui ꞌga ꞌgã nupe ꞌũina. —Sãꞌã ae ꞌywa tuwyrera weape iꞌaramũ ajuea pewara resageꞌema ajaui. Aꞌeramũ ꞌã ae enuẽmukaa raꞌne wea awi. Ojewi enuẽm ire ꞌã ae ojomaꞌe resaka ajuea awi. Nan tee futat ae otywer awi raꞌne ae poiri. Aꞌere ojopoaa— ꞌjau Jejui ꞌga ꞌgã nupe.
—Peꞌje pejewau kwe pewara ꞌgã muꞌjau Jarejuwarete ꞌga ree, aꞌe je ꞌawamũ pẽ nupe. Ee iporenuwiwereꞌema ꞌgã nipo eꞌi pẽ nupe: “Noreporenuwiweri ore ꞌga jeꞌeg are”, ꞌjau nipo ꞌgã pẽ nupe. Aꞌeramũ pẽẽ ꞌga momeꞌwauꞌjapeꞌema ꞌgã nupe. Pejewau kamẽsĩete ꞌgã nui. Amutee ꞌgã nupe etee pejewau imomeꞌwau nũ. Kasi aꞌe pe iparuerowiariwereꞌema ꞌgã maraꞌneramũ pẽ nee ne. Kasuru jarũ ꞌjawe aipo ꞌgã. Sãꞌã kasuru jarũa ujareꞌemamũ ae murukareꞌema ojepyri. Nan tee futat aipo ꞌgã. Sãꞌã tajaurana. Ojeupe ita esage momor ire ipyruga etee ee. Nan tee futat aipo ꞌgã— ꞌjau Jejui ꞌga ꞌgã nupe, ꞌgã muꞌjau ee.
Aꞌeramũ Jejui ꞌga ꞌgã muꞌjau Jarejuwarete ꞌga upe ꞌgã porogyta are:—Ojeupe pẽẽ mamaꞌe renũjamũ Janeruwarete ꞌga imuri pẽ nupe. “Je poar ape” ojeupe ꞌeramũ ꞌga pẽ poari futari. Kamẽsĩete ꞌga pejepoareꞌemamũ, pejejeꞌega pejejemogyau pejeojereꞌemamũ ꞌga upe. Sãꞌã mamaꞌe ꞌara ae wi. Aꞌeramũ ꞌã ae ijaramũ awau ekaa. Esag ire tãmẽjẽ ꞌã ae opoia ekar awi. Nan tee futat kasi peojet ꞌga upe mamaꞌe renũi awi ne. Aꞌeramũ ꞌga mamaꞌe mua pẽ nupe— ꞌjau Jejui ꞌga ꞌgã nupe. —ꞌOkwara mopogara ꞌga ꞌjawe ki peko. ꞌOkwara rawopytymoꞌwog ire etee ꞌga poiri imopog awi. Nan tee futar iki pẽẽ. Pepoit kasi ꞌga upe pejeporogyta awi ne. Aꞌeramũ ꞌga pẽ poari futari— ꞌjau Jejui ꞌga ꞌgã nupe. —“Mamaꞌe emut amũ jee” ꞌjara ꞌgã nupe ꞌga imuri futari. “Je poar ape” ꞌjara ꞌgã ꞌga opoat futat. Ojeupe pejeꞌegamũ ꞌga jeꞌegi futari pẽ nupe— ꞌjau ꞌga ꞌgã nupe. —Pejenosĩ kasi mamaꞌea ꞌga upe enũina ne. Mamaꞌe esage tee te ꞌga amut pẽ nupe. Namuraꞌuweri ꞌga mamaꞌe tywera pẽ nupe. Sãꞌã pẽẽ. “Mamaꞌea emut amũ jee, Kiapiꞌni”, pejejaꞌyra pejejeupe iꞌeramũ mamaꞌe katurama etee imonoa pejejaꞌyra upe. Nan tee futat Janeruwarete ꞌga mamaꞌe esagea etee imuri pẽ nupe, “mamaꞌe esagea emut jee” ꞌeramũ. Taꞌyriaramũ sipo ita pemono pejejaꞌyra upe, maniꞌokoꞌo renũjamũ? Naani. Moja sipo pemono pejejaꞌyra upe, ipira renũjamũ? Naani. Mamaꞌe esagea etee futat pemono pejejaꞌyra upe— ꞌjau Jejui ꞌga ꞌgã nupe. —Pẽẽ ꞌã aetywera agawewi. Aꞌetea ꞌã mamaꞌe esagea etee pemono pejejaꞌyra upe. Nan tee futat ywag ipe ꞌũi maꞌe ꞌga— ꞌjau ꞌga ꞌgã nupe. —Janeruwarete ꞌga taetu ꞌã esage te. Maꞌeramũ sipo ꞌga mamaꞌe esage mureꞌema pẽ nupe, ojeupe pẽẽ enũjamũ? Amut futat ꞌga mamaꞌe esagea ojeupe enũinaramũ pẽ nupe— ꞌjau Jejui ꞌga ꞌgã nupe, ꞌgã muꞌjau ee.
—Pẽẽ ꞌã Jarejuwarete ꞌga remiayuwa. Pefutat ꞌgã pejejereko esagea. Aꞌeramũ pẽẽ nanẽ pejejejukau esage ꞌgã nee nũ. Aipo are Moisesi ꞌga ikwasiari inuga janee rakue. Janeruwarete ꞌga jeꞌega momeꞌwara ꞌgã nanẽ ikwasiaa ee rakue nũ— ꞌjau ꞌga ꞌgã nupe ꞌũina.
13,14 —Peꞌiꞌi rupi ki pekwap. Peꞌiꞌia ywag ipe oo maꞌea. Aꞌere noko ayeteramũ jupi ae oa. Amumeꞌriramũ etee te peo aipoa peꞌiꞌi rupi. Peꞌiꞌi rupi oo maꞌeramũ etee te peo Jarejuwarete ꞌga pyri nakwaparimũ warãu rũi pejejemogyau peu. Peuu rupi ae oa te ajee naayi futari numiamũ. Kwaiwete te ꞌgã oi peuu rupi. Aꞌere peuu rupi oo maꞌe ꞌgã oi mamaꞌeukwaawa rapyaw ipe te. Peu futat ꞌgã oi ajemogyau nakwaparimũ warãu rũi. Peu ꞌgã awau ajemogyau tywet— ꞌjau Jejui ꞌga ꞌgã nupe. Series,
—Aꞌeramũ ki pẽẽ pejejeaꞌgwau Jarejuwarete ꞌga jeꞌega momeꞌwararũareꞌema ꞌgã nui. ꞌGa jeꞌega nipo ꞌgã omomeꞌu ꞌme pẽ nupe. ꞌGa jeꞌega momeꞌwara ꞌjawe futat nipo ꞌgã numiamũ. Aꞌere ꞌgã oꞌmeramũ te ꞌgã ꞌi. “Tamomoirukat ꞌgã Jarejuwarete ꞌga rerowiar awi ꞌjau kwy”, eꞌi tee ꞌgã ajemogyau. Aꞌeramũ pẽẽ ꞌgã nerowiareꞌema pejejemogyau— ꞌjau Jejui ꞌga ꞌgã nupe.
—ꞌGã jeꞌeg are ki pekwaap ꞌgã. Jarejuwarete ꞌga jeꞌeg imũ etee ꞌgã mamaꞌe momeꞌuramũ pẽẽ ꞌgã kwaapa. “Aipo ꞌgã aꞌjea futat ꞌga jeꞌega omomeꞌu”, peꞌje ki ꞌgã jeꞌega renupa. ꞌGa ꞌeawer imũ moromuꞌjareꞌema ꞌgã sigaty etee omomeꞌu ꞌga jeꞌega ajemogyau. Sãꞌã yꞌwaa ꞌywa. Nooi ae juꞌyw are maga rekaa. Nopoꞌoi ae mamãũũa amyneju ꞌyw awi. Nan tee kasi peo moromuꞌjat tywera ꞌgã jeꞌega renuwuꞌjapa ne— ꞌjau Jejui ꞌga ꞌgã nupe.
—Yꞌwa ꞌyp katurama iꞌa katuram tãmẽjẽ futat. Yꞌwa ꞌyw aꞌwyreꞌema oꞌywa ꞌjawe etee futat niꞌaaꞌwyri. Yꞌwa ꞌyp katurama pekwaap iꞌa esage are. Niꞌa katuramaꞌuweri futari yꞌwa ꞌywa tywera. Yꞌwa aꞌwyreꞌema etee ꞌã akã are. Yꞌwa katurama ꞌaa oꞌywa katurama ꞌjawe tãmẽjẽ futat— ꞌjau Jejui ꞌga ꞌgã nupe, ꞌgã muꞌjau ee.
19,20 —Nan tee futat pẽẽ. Jarejuwarete ꞌga jeꞌeg are moromuꞌjat tywera ꞌgã iaꞌwyreꞌema futat. ꞌGã jeꞌeg are pẽẽ moromuꞌjat tywera ꞌgã kwaapa tãmẽjẽ futat. Oꞌme are ꞌgã muꞌe re nipo moromuꞌjat tywera ꞌgã waꞌwyreꞌemamũ. Sãꞌã yꞌwa aꞌwyreꞌema jara ꞌgã yꞌwa ꞌywa retyga imonoa imomoa tata pe. Nan tee futat nipo Janeruwarete ꞌga moromuꞌjat tywera ꞌgã monoi imomopoa mamaꞌeukwaawa rapyaw ipe anure— ꞌjau ꞌga ꞌgã nupe, ꞌgã muꞌjau ee.
—Jejeꞌega renuparamũ pẽꞌakwaap pejejemogyau. Sãꞌã iꞌakwaap maꞌe ꞌga ꞌoga mỹja ywy ãtã pype. Kwaiwete agawewi ꞌã amana ꞌua. Ywytuu agawewi ꞌã erua. Aꞌetea ꞌã ꞌoga nuꞌari futari ywytuu upe. ꞌY ruwiretea miamũ ꞌã owaẽmeꞌema jupe. Aꞌeramũ ꞌã aipoa ꞌoga awaweꞌem ypy pe. Nan tee futat jejeꞌega renuparamũ pẽẽ— ꞌjau Jejui ꞌga ꞌgã nupe.
—Aꞌere jejeꞌega renupareꞌemamũ pejemogy iꞌakwaaweꞌema ꞌga ꞌjawe. Iꞌakwaaweꞌema ꞌga te ajee ꞌoga omỹi amũ ꞌy apopewa pype. Aꞌeramũ amanakyr ypy are we ꞌga roga awau ypy pe ꞌga wi. Aꞌeramũ futat ꞌã ꞌy rypojuga ꞌga roga retyka ꞌga wi. Aꞌeramũ nipo jejeꞌega renupareꞌemamũ pẽẽ aipoa ꞌoga apoara ꞌga ꞌjawe etee futat. Aipo ꞌga ꞌjawewaramũ nipo pẽẽ anure pejepapa— ꞌjau Jejui ꞌga ꞌgã nupe.
28,29 Jejui ꞌga porogytapaw ire, ꞌga renuparera ꞌgã oporesagamũ ajemogyau ꞌga ree.—Kuu. ꞌGa paꞌe aipo eꞌi ae muꞌjau raꞌe nũ— ꞌjau ꞌgã ajaupe. —NaMoisesi ꞌga remikwasiarer are moromuꞌjara ꞌgã ꞌjawe rũi ꞌga porogytai. Moisesi ꞌga ꞌeawer are moromuꞌjara ꞌgã Moisesi ꞌga ꞌeawer imũ etee futat ꞌgã ae muꞌei— ꞌjau ꞌgã ajaupe. —Aꞌere Jejui ꞌga nanarũi. Uꞌeawer imũ etee futat ꞌga jane mueapyoi ee— ꞌjau ꞌgã ajaupe, oporesagamũ ꞌga ree. Series,
ꞌGã nupe oporogytapaw ire Jejui ꞌga ꞌua ojypa ywytyr awi nũ. Kwaiwete ꞌgã ꞌua ojypa ꞌga reewe te futat.
Poje ipitoꞌom maꞌe ꞌga amũ ꞌua wapyka wenupyꞌãu ꞌga rowase. Aꞌeramũ ꞌga ꞌjau Jejui ꞌga upe:—Je resag ape, ki Kuꞌjyp. “Jejui ꞌga ae katuꞌokara”, eꞌi ꞌgã jee. Aꞌeramũ je tejua tejesaukaa enee. Je ree ejemuaẽmiweramũ je mokãꞌẽ ape— ꞌjau ꞌga Jejui ꞌga upe.
Aipo ojeupe ꞌerauwe Jejui ꞌga opo monou ꞌga ꞌarimũ:—Ko ajee je ene mokãꞌẽi ꞌwei— ꞌjau Jejui ꞌga ꞌga upe.Ojeꞌarimũ ꞌga po mono ypyrauwe okãꞌjãu ꞌga pitoꞌoma ꞌga wi. Aꞌeramũ futat ꞌga pira ojekatuꞌoka.
ꞌGa mokãꞌẽ re Jejui ꞌga ꞌjau ꞌga upe:—Eremomeꞌu kasi emokãꞌẽawera tekotee ꞌgã nupe ne. Ere ewau ejesaukaa mainana ꞌga upe raꞌne. “Je resag ape. Jepitoꞌoma okãꞌẽ je wi”, ere ewau ꞌga upe. “Aꞌjea futat raꞌe”, teꞌi ꞌga enee ꞌjau, ene resag ire ꞌjau— ꞌjau Jejui ꞌga ꞌga upe. —Aꞌere ene ejeymawa mũ rerawau ꞌga upe. Aꞌeramũ ꞌga iapyau Jarejuwarete ꞌga upe, ꞌga muorypa enekãꞌẽawer are— ꞌjau Jejui ꞌga ꞌga upe. —Moisesi ꞌga ꞌeawer imũ etee futat ene ejeymawa mũ rerawau iapyaukaa Jarejuwarete ꞌga muorypawamũ. Ejeymawa mũ rapyukara ene ekãꞌẽawera resaukaawa futat— ꞌjau Jejui ꞌga ꞌga upe.Aꞌeramũ ipitoꞌom maꞌefera ꞌga awau ojeupe ꞌga ꞌeawer imũ etee futat iapou.
Kafanaũ pe ꞌgã waẽm ire jefaruu ꞌgã ꞌwyriaꞌri ꞌga amũ ꞌua owaẽma Jejui ꞌga upe. Tapyꞌỹi amuteea te ꞌã ꞌga, romanũa te ꞌã ꞌga. Aꞌeramũ ꞌga ꞌjau Jejui ꞌga upe:—Jeremiayuwa ꞌga ojeroꞌwu ꞌupa ayrũgatugatu ꞌga ꞌupa— ꞌjau ꞌga Jejui ꞌga upe.
Aipo ojeupe ꞌeramũ Jejui ꞌga ꞌjau ꞌga upe:—Ere iruukwe. Too ene rupi ꞌga katuꞌoka ꞌjau— ꞌjau Jejui ꞌga ꞌga upe.
—Naani nũꞌũ. Ene ꞌã kũimaꞌeeteetea te. Je ꞌã akotee maꞌea te. Ejeꞌeg imũ etee futat ekatuꞌok ꞌga. “Ojekatuꞌok futat ꞌga” ene ꞌeramũ ꞌga jekatuꞌogi futari— ꞌjau ꞌga Jejui ꞌga upe. —Je ꞌã jefaruua. Aꞌeramũ je teꞌwyriara ꞌga jeꞌeg imũ etee futat mamaꞌe apou tekou jepi. Je ꞌã jefaruua ꞌgã ꞌwyriaꞌria. Sẽg jeremiayuwa jefaruu ꞌgã pytuna. Aꞌeramũ jeremiayuwa ꞌgã jejeꞌeg imũ etee futat mamaꞌe apou ajemogyau. ꞌGa amũ upe je ꞌjau: “Ere ewau peu jee”, ꞌjau je ꞌga upe. Aꞌeramũ ꞌga awau. Ajepeja ꞌga upe je ꞌjau jepi: “Ere ejua ꞌau je pyri”, ꞌjau je ꞌga upe jepi. Aꞌeramũ ꞌga ꞌua je pyri jepi. Tejeupe oporowyky maꞌe ꞌga amũ upe je ꞌjau: “Ekwap mamaꞌe apou jee”, ꞌjau je ꞌga upe. Aꞌeramũ ꞌga jejeꞌeg imũ etee futat mamaꞌe apou jee jepi. Aꞌeramũ ene nanẽ ejeꞌeg imũ etee futat jeremiayuwa ꞌga katuꞌoka jee— ꞌjau ꞌga Jejui ꞌga upe.
Aipo ojeupe ꞌeramũ Jejui ꞌga oporesagamũ etee ꞌga ree. Aꞌeramũ ꞌga ꞌjau wewiri ako maꞌe ꞌgã nupe:—Israeu juapyrera agawewi ꞌã pẽẽ. Aꞌetea ꞌã naje rerowiari pejepe. Inãinãnĩꞌĩ etee futat ꞌã pẽẽ je rerowiaa pejejemogyau. Ko ꞌga judeueꞌema agawewi. Aꞌetea ꞌga je rerowiat kwaiwete raꞌe jepi— ꞌjau Jejui ꞌga wewiri ako maꞌe ꞌgã nupe. —Peapyaka jejeꞌeg are? Anure nipo kwaiwete ꞌgã oi osou ywag ipe. Amunap tesirũmer awi we futat nipo ꞌgã oi ajatykau ore ree ywag ipe. Peu futat ꞌgã jemiꞌwari ymãwarera ꞌgã pyri. Abraão ꞌga, Isaki ꞌga, Jako ꞌga. Mĩmera ꞌgã pyri nipo ꞌgã awau ojemiꞌwaa. Judeueꞌema ꞌgã agawewi. Aꞌetea ꞌgã je rerowiat ajemogyau. Aꞌeramũ nipo ꞌgã awau ajatykau ore ree peu Jarejuwarete ꞌga pyri.
Aꞌere ꞌã judeu ꞌgã jẽmĩ naani. Ywag ipe oo maꞌeramera ꞌgã futat numiamũ. Aꞌere ꞌgã naje rerowiari etee. Amumeꞌri ꞌgã etee ꞌã je rerowiaa. Aꞌeramũ nipo Jeruwarete ꞌga je rerowiareꞌema ꞌgã monou ꞌgã peꞌau muku ojewi. Ypytunaiwayay pype nipo ꞌga ꞌgã monoi. Peu futat nipo ꞌgã wayrũ ojereꞌemamũ ajemogyau. Aya nipo ꞌgã nerekou, ꞌgã maema ꞌgã naꞌjywa mokãina ꞌgã mogyau— ꞌjau Jejui ꞌga wewiri ako maꞌe ꞌgã nupe.
Aꞌere ꞌga ꞌjau jefaruu ꞌgã ꞌwyriaꞌri ꞌga upe nũ:—Ere ewau ejewya ejeꞌwyr ipe nũ. Je rerowiar ape ekou raꞌe jepi. Aꞌeramũ eneremiayuwa ꞌga ojekatuꞌoka enee nũ— ꞌjau Jejui ꞌga ꞌga upe.Aꞌeramũ ꞌga awau ojewya ojeꞌwyr ipe nũ. Owaẽma ypy we ꞌga wemiayuwa ꞌga resaka, jaruete ꞌga reko esaka. Jejui ꞌga ꞌeawa rupi we etee futat ꞌga remiayuwa ꞌga ojekatuꞌoka.
Aꞌere Jejui ꞌga awau Pedro ꞌga ꞌwyr ipe nũ. ꞌGa roga pype osouwe ꞌga Pedro ꞌga rojo ẽẽ resaka. Iroꞌy ẽẽ ꞌupa.
Aꞌeramũ ꞌga awau ẽẽ popyyka. Aꞌerauwe ẽẽ roꞌya ateepawamũ ẽẽ wi. Aꞌerauwe ẽẽ afuꞌama okama awi mamaꞌe apou ꞌga upe ꞌga mojemiꞌwaa.
Kaaruwamũ peuwara ꞌgã kwaiwete mamaꞌeukwaawa rerekwara ꞌgã nerua Jejui ꞌga upe. Aꞌeramũ ꞌga mamaꞌeukwaawa moia ꞌgã nui, ojeꞌeg imũ etee futat. Ojeroꞌwu maꞌe ꞌgã nanẽ ꞌga ikatuꞌoka nũ.
Ymã te Janeruwarete ꞌga jeꞌega momeꞌwara ꞌga, Isai ꞌga ꞌga momeꞌui rakue:“Janekaruara ꞌga omoit jane wi, jane katuꞌoka”,ꞌjau Isai ꞌga ikwasiaa kaꞌaran are rakue. Jejui ꞌga remiaporama ꞌga imomeꞌwau inuga kaꞌaran are rakue. Aꞌeramũ ꞌga ꞌgã katuꞌoka, Isai ꞌga ꞌeawer imũ etee futat.
Anure kwaiwete ꞌgã ꞌua ajatykau ꞌga ree. ꞌGã nesakawe Jejui ꞌga ꞌjau wemimuꞌe ꞌgã nupe:—Kwe katy soo jareyaapa ꞌjau, ꞌy owajara katy ꞌjau— ꞌjau ꞌga ꞌgã nupe.
ꞌGã o enunewe Moisesi ꞌga remikwasiarer are moromuꞌjara ꞌga amũ ꞌua ojeꞌega Jejui ꞌga upe:—Too ene rupi ꞌjau, ki Kuꞌjyp— ꞌjau ꞌga ꞌga upe. —Taata tekou ene rewiri kwe pe ene orauwe ꞌjau— ꞌjau ꞌga ꞌua Jejui ꞌga upe.
Aꞌeramũ Jejui ꞌga ꞌjau ꞌga upe:—Aꞌjea futat nipo eneatawet je rupi ki sa? Aꞌere ꞌã je najerogi te tekou aꞌi kũi. Kasuruꞌmiara te ꞌã ok. Ywy kwara ꞌã ꞌga roga. Wyraꞌi nanẽ ꞌã waityramũ nũ. Aꞌeramũ ꞌã kaaruwauwe ojewya ꞌua waity pype osea. Aꞌere je nanarũi. Aset ekoete tee futat je tekou. Tekaarupaw ipe je tesea ekoete tee futat tekou. Je ꞌã pẽnekiꞌyra agawewi. Aꞌetea ꞌã je najerogi tekou. Jeremiayuwamũ nan tee futat pejemogy nũ. Aꞌetea futat te eneatawet je rupi?— ꞌjau ꞌga ꞌga upe.
Aꞌeramũ Jejui ꞌga rerowiaara ꞌga amũ ꞌjau ꞌga upe:—Tene ajee jeruwa manũi raꞌne. Tejuwa ꞌga manũ re too ene rupi ꞌjau. ꞌGa manũ re nipo aꞌjea futat tekou ywyapi ene rewiri. Tejuwa ꞌga manũa raꞌne je aesak— ꞌjau ꞌga Jejui ꞌga upe.
Aꞌere Jejui ꞌga ꞌi etee ꞌga upe:—Naani. Eneꞌme awi. ꞌAwauwe futat ejot je rupi. Eneruwa ꞌga manũ re amutee ꞌgã totym ꞌga enee ꞌjau— ꞌjau ꞌga ꞌga upe.
Aꞌere Jejui ꞌga uꞌaa yaruu pype, wemimuꞌe ꞌgã netee. ꞌGã yaapaw ipe ywyruua ꞌua erujewi ꞌgã nupe. ꞌY ryjuapia yara matyneema imotypywyka jaꞌwyjaꞌwy ꞌgã nupe. Aꞌere Jejui ꞌga seri etee futat ꞌupa yara kuꞌa pe. Wakaga rerupa akagytapawa ꞌjawewara ꞌarimũ. Aꞌeramũ ꞌga remimuꞌe ꞌgã ꞌga renũina ꞌga momaka:—Kuꞌjyp! Ere epaka kũi! Sapap jane kũi— ꞌjau ꞌgã ꞌga upe. Aꞌere Jejui ꞌga seri etee futat ꞌupa.
Aꞌeramũ ꞌga remimuꞌe ꞌgã ꞌga renũina ꞌga momaka:—Kuꞌjyp! Ere ejua epaka kũi! Sapap jane kũi!— ꞌjau ꞌgã ꞌga upe.
Opag ire ꞌga ꞌjau ꞌgã nupe:—Maꞌeramũ pejekyjau nanimenime ꞌũ? Maran ajee nepejemogypyygi etee je ree ꞌũ? Nepeesagi nipo pejejepype je rekoa ki sa? Je te ꞌã areko pẽẽ. Je rerowiaꞌri etee ꞌã pejepe pejejemogyau— ꞌjau ꞌga wemimuꞌe ꞌgã nupe.Aꞌerauwe ꞌga fuꞌami ojeꞌega ywyruu upe, tyjapetega upe nanẽ nũ. Aꞌerauwe futat ywyruua wojeramũ. ꞌY rajapetega nanẽ wojeramũ nũ.
Aꞌeramũ ꞌga remimuꞌe ꞌgã oporesagamũ etee ꞌga ree.—Maꞌe pãjẽ ꞌga te jane sireko jarejepype nũꞌũ?— ꞌjau etee ꞌgã ajaupe. —Ywyruua te ꞌã ꞌga amuojet erujewi jarejewi aꞌi kũi. ꞌY rajapetega nanẽ ꞌga ꞌã imuojea erujewi nũ. Maꞌe pãjẽ ꞌga te nũꞌũ? Naesagi pa je ꞌga amũ jeꞌega ywytu upe jepi nũ, ywytu muojera erujewi jepi nũ— ꞌjau ꞌgã ajaupe oporesagamũ ꞌga ree. —Janeruwarete ꞌga te wapoukat ꞌga upe nũꞌũ— ꞌjau ꞌgã ajaupe.
Garireja ypiauu owajara katy owaẽm ire ꞌgã oyaruu monou imojekoka Gatara ywy are. Yaruu awi Jejui ꞌga ẽm ypyrauwe mukũja ꞌgã ꞌua ꞌga rowosõu. Mamaꞌeukwaawa rerekwara ꞌgã poromũ. Tywy ꞌarimũ etee futat ꞌgã nekoi. Aꞌeramũ ꞌgã ꞌua tywy awi Jejui ꞌga repejãna. Mamaꞌeukwaawa ꞌgã muarũukareꞌema ꞌgã mamaraꞌneu ꞌgã mogyau. Ipojyte ꞌgã ajemogyau. Aꞌeramũ ꞌgã pyriwara ꞌgã okyjau ꞌgã nui. Nooi futari ꞌgã ꞌgã pyri.
Aꞌeramũ Jejui ꞌga resakawe mamaꞌeukwaawa werekwara ꞌgã muafukajukaa Jejui ꞌga upe:—Kuꞌjywa ꞌga raꞌyra ꞌã ene. Maran te ore rereko ape? Norowaẽmi we ore orojereko tyweawa upe— ꞌjau mamaꞌeukwaawa Jejui ꞌga upe.
Aipo ꞌeramũ mukuuꞌi tajaurana ajemogyau ojemiꞌwaa. Kwaiwete tajaurana. Aꞌeramũ mamaꞌeukwaawa ꞌjau Jejui ꞌga upe:—ꞌGã nui ore moir ire ore monoukar ape tajaurana ywyterimũ ore mojejaga— ꞌjau mamaꞌeukwaawa ꞌga upe.
—Peꞌje ajee pejewau— ꞌjau Jejui ꞌga jupe.Aꞌerauwe mamaꞌeukwaawa awau ũꞌjãu ꞌgã nui. Awau ojejaga tajaurana pype. Aꞌeramũ tajaurana mamaꞌeukwaawa ojepype ijejagamũ erowawaka erajemogyau. Aꞌeramũ erawau enujãna ywyꞌamuku rupi eropopoa erawau eropapa ꞌy pe.
Aꞌerauwe tajauran are omaenun maꞌe ꞌgã awau imomeꞌwau amunaw ipewara ꞌgã nupe:—Ekoay Jejui ꞌga ꞌua tywy ꞌarimũ ako maꞌe ꞌgã pirewara omoit ꞌgã nui ko, imonou tajaurana pype ko. Aꞌeramũ tajaurana opapa ko— ꞌjau ꞌgã awau imomeꞌwau amunaw ipewara ꞌgã nupe.
Aꞌerauwe amunaw ipewara ꞌgã ꞌuapap Jejui ꞌga resaka. Aꞌeramũ ꞌgã ꞌjau Jejui ꞌga upe:—Ere ejepeꞌau oreywy awi. Neneaꞌwyri ene raꞌe. Orereymawa ꞌã ereapisipap— ꞌjau ꞌgã Jejui ꞌga upe.Aꞌeramũ Jejui ꞌga awau ꞌgã nui.
Aꞌeramũ Jejui ꞌga awau ꞌgã nui. Awau uꞌaa yaruu pype, awau oyaapa nũ. Ojeꞌwyr ipe ꞌga awau ojewya nũ.
Aꞌeramũ peuwara ꞌgã teewi iteu maꞌe ꞌga rerua Jejui ꞌga upe nũ. ꞌGa rerua ꞌga rupia ꞌga rupawa reewe Jejui ꞌga upe. “Je rerowiat pa ꞌgã ajemogyau raꞌe”, ꞌjau Jejui ꞌga ojeupe. Aꞌeramũ ꞌga ꞌjau iteu maꞌe ꞌga upe:—Erekyje awi je wi kũi. Enetywera je amoit ene wi— ꞌjau Jejui ꞌga ꞌga upe.
Aꞌeramũ Moisesi ꞌga remikwasiarer are moromuꞌjara ꞌgã ꞌga rerowiareꞌema ajemogyau. Aꞌeramũ ꞌgã ꞌjau ajaupe:—Awỹja ꞌagamũ ꞌũ? Janeruwarete ꞌga etee te janetywera omoit jane wi— ꞌjau ꞌgã ajaupe. —Enetywera je amoit ene wi ꞌeramũ ꞌga Jarejuwarete ꞌga ꞌjawe je rekoi ꞌga ꞌi te janee— ꞌjau ꞌgã ajaupe ꞌupa.
Aꞌere Jejui ꞌga ꞌgã kwaawi ojee. Aꞌeramũ ꞌga ꞌjau ꞌgã nupe:—Maꞌeramũ pẽẽ poromũ ꞌjau pejejeupe ꞌũ?— ꞌjau Jejui ꞌga ꞌgã nupe.
—Je upe naayi. Iteu maꞌe mafuꞌamaramũ ae nanẽ ojotywera moiri ajaui nũ kũi— ꞌjau ꞌga ꞌgã nupe.
—Pẽnekiꞌyra je ꞌã. Aꞌeramũ je tepãjẽ resaukaa pẽ nupe. Iteu maꞌe ꞌga je amafuꞌam pẽ neape— ꞌjau ꞌga ꞌgã nupe. —ꞌGa fuꞌama resaka taje kwaap pejepe ꞌjau— ꞌjau Jejui ꞌga ꞌgã nupe. —“Aeteufera ꞌga amafuꞌam. Aetywera ꞌga omoit nanẽ ae wi nũ”, tepeꞌje ꞌjau. Jeruwarete ꞌga te ꞌã opãjẽ amut jee. Aꞌeramũ je pẽtywera moia pẽ nui, iteu maꞌe mafuꞌama nanẽ nũ— ꞌjau ꞌga ꞌgã nupe.Aꞌeramũ ꞌga ꞌjau iteu maꞌe ꞌga upe:—Ere efuꞌama jui. Ejupawa pyyka erawau ejeꞌwyr ipe— ꞌjau ꞌga ꞌga upe.
Aipo ojeupe ꞌerauwe iteu maꞌe ꞌga afuꞌama ꞌgã neape. Aꞌeramũ ꞌga wupawa pyyka erawau ojeꞌwyr ipe.
Aꞌeramũ esakarera ꞌgã ajemogyau okyjau, oporesagamũ ꞌga ree. Aꞌe pype ꞌgã akuꞌiramũ ꞌga ree. Aꞌeramũ ꞌgã ꞌjau ajaupe.—Kuu. Namafuꞌami sipo ꞌga ꞌga pa, aꞌe ako je ko reꞌã— ꞌjau ꞌgã ajaupe. —Kuꞌjywa ꞌga ꞌga amafuꞌamukat ꞌga upe— ꞌjau ꞌgã ajaupe.Aꞌeramũ ꞌgã ꞌjau Jarejuwarete ꞌga upe:—Ene te ꞌã esage maꞌeramũ, ki Kuꞌjyp. Ene ꞌã eremafuꞌamukat ꞌga ꞌga upe. Epãjẽa ꞌã eremut ꞌga upe raiꞌi— ꞌjau ꞌgã Jarejuwarete ꞌga upe, ꞌga muorypa ee.
Aꞌeramũ Jejui ꞌga awau watau nũ. Awaw ipe ꞌga Mateuramũ je resaka. ꞌWyriararete upe kaꞌaranũũ pyykarera je. Jeporowyky je renamũ Jejui ꞌga ꞌua ojeꞌega jee:—Ere ejua je rupi— ꞌjau ꞌga jee, je moꞌwya ojeupi.Aꞌerauwe je tepoia teporowyky awi ejaa inuga aꞌe pe te futat. Aꞌeramũ futat je tewau ꞌga rupi, ꞌga remimuꞌeramũ.
Aꞌere je ꞌga moꞌwya tejeꞌwyr ipe:—Ere ejua ejemiꞌwaa je pyri. Ere ejemiayuwa ꞌgã nenũina erua erojemiꞌwaa jerog ipe— ꞌjau je ꞌga upe.Aꞌeramũ ꞌgã ꞌua ojemiꞌwaa jerog ipe. Orojemiꞌwaaw ipe kwaiwete ꞌwyriararete ꞌga upe kaꞌaranũũ pyykara ꞌgã ꞌua ojemiꞌwaa ore pyri. Mamaꞌe tywera apoara ꞌgã nanẽ ꞌua ojemiꞌwaa ore pyri nũ.
Poje fariseu ꞌgã amũ ꞌua ore resaka. Aꞌeramũ ꞌgã ꞌjau Jejui ꞌga remiayuwa ꞌgã nupe:—Kuu. Maꞌeramũ pẽmuꞌjara ꞌga ojemiꞌwaa ꞌwyriararete ꞌga upe kaꞌaranũũ pyykara ꞌgã pyri ꞌũ? Niaꞌwyri ꞌgã kũi. Mamaꞌe tywera apoara ꞌgã pype nanẽ ꞌga reni ojemiꞌwaa kũi. Nojemiꞌwari noko ae ꞌgã pyri ꞌja. Niaꞌwyri ꞌgã ajemogyau kũi— ꞌjau ꞌgã ꞌgã nupe.
“Je upe mamaꞌe mura esage futat jee.Aꞌere pejejuee pẽpotaꞌwa esagea taetu esageramũ jee.Nafutari je tejeupe pẽnemimurera, pejejuee pejepotaꞌwa esageꞌem ire”,ꞌjau ꞌga ikwasiarukaa ꞌga upe rakue— ꞌjau Jejui ꞌga fariseu ꞌgã nupe. Series,
Anure Juã Batista ꞌga remiayuwa ꞌgã amũ ꞌua ojeꞌega Jejui ꞌga upe:—Juã Batista ꞌga remiayuwamũ ore orojemiꞌwareꞌema futat orojeꞌega monou Jarejuwarete ꞌga upe jepi. Fariseu ꞌgã nemiayuwa ꞌgã nanẽ ojemiꞌwareꞌema futat ojeꞌega ꞌga upe jepi nũ. ꞌGa upe oporogytaawa upe iwaẽmauwe ore orojemiꞌwareꞌema Jarejuwarete ꞌga upe oroporogytau jepi. Aꞌere ꞌã eneremiayuwa ꞌgã nanarũi. Niojeri agawewi ꞌgã ꞌã ojemiꞌwar awi. Aꞌetea ꞌã ꞌgã ojeꞌega omono Jarejuwarete ꞌga upe— ꞌjau ꞌgã Jejui ꞌga upe.
Aꞌeramũ Jejui ꞌga ꞌjau ꞌgã nupe:—Akokatu maꞌe ꞌgã nekokaturamũ sipo ꞌgã nekokatu resakara ꞌgã tyꞌara rerajemogyi maraka are? Naani. Maraka teepaw ire tãmẽjẽ te ꞌgã pyꞌarayparamũ nũ— ꞌjau Jejui ꞌga ꞌgã nupe. —ꞌGã nui akokatu maꞌe ꞌgã jepeꞌaramũ tee esakara ꞌgã poiri ojemiꞌwar awi oporogytau Jarejuwarete ꞌga upe— ꞌjau Jejui ꞌga ojeꞌega ꞌgã nupe uꞌama. —Nan tee futat jeremiayuwa ꞌgã wojereꞌemamũ ojemiꞌwar awi ojepyri je rekoramũ. Ojewi je o re te nipo ꞌgã nojemiꞌwari ajemogyau. Je o re te nipo ꞌgã ꞌarasigamũ ajemogyau je ree. Aꞌeramũ te nipo ꞌgã nojemiꞌwari ajemogyau weaꞌaramũ etee je ree— ꞌjau Jejui ꞌga ꞌgã nupe.
—Ymã te ꞌã aeypy ꞌgã pẽ muꞌei mamaꞌe are rakue. Aꞌere je ꞌã ꞌawamũ pẽ muꞌei nũ. Amutee are je ꞌawamũ pẽ muꞌei nũ. Aꞌere nepemojopypeaꞌuweri jeporogyta aeypy ꞌgã nemimomeꞌufer are. Jeporogyta are ojemuꞌe maꞌeramũ ki aꞌea etee futat pejemuꞌe. Pemojopype kasi morogyta ymaner are ne. Morogyta ymaner are ojemuꞌe maꞌe ꞌgã nuapoi jeporogytau mamaꞌea— ꞌjau Jejui ꞌga ꞌgã nupe. —Naperugi ae taity ymanera taity yau pyu. Kasi aꞌe pe taity yau opoejamũ erojefuapygi etee ne. Aꞌeramũ futat taity ymanera otoroka etee nũ— ꞌjau Jejui ꞌga ꞌgã nupe, ꞌgã muꞌjau ee.
—Yꞌway yau ae nuekoꞌwogi yrũ ymanera pype. Yrũ yau pype te ae ekoꞌwogi. Yrũ ymana pype siekoꞌwok ꞌeramũ ajaiwayramũ erujewi. Aꞌeramũ futat opyꞌapefugamũ wajaiwamũ yrũ pype. Aꞌeramũ futat wyrũ kakau. Aꞌeramũ ojekoꞌwoka— ꞌjau ꞌga ꞌgã nupe. —Yrũ yau pype ekoꞌwog ire ojekoꞌwokeꞌema. Yrũa kaweꞌem nanẽ nũ— ꞌjau Jejui ꞌga ꞌgã nupe ꞌgã muꞌjau ee. —Nan tee futat nepemojopypeaꞌuweri jeporogytafera morogyta ymaner are— ꞌjau Jejui ꞌga ꞌgã nupe.
ꞌGa porogyta ꞌga renamũ kũimaꞌe ꞌga amũ ꞌua owaẽma Jejui ꞌga upe. Judeu ꞌgã ꞌwyriaꞌri ꞌga amũ ꞌua wapyka wenupyꞌãu ꞌga rowase. Aꞌeramũ ꞌga ꞌjau ꞌga upe:—Jeraꞌjyr ẽẽ amanũ ꞌawamue futat ko. Aꞌeramũ ene ejua ẽẽ resaka. Epoa ẽẽ ꞌarimũ imonoramũ nipo ẽẽ ferawi nũ— ꞌjau ꞌga ꞌua ꞌga upe.—Ere ajee iruukwe. Taesak ẽẽ enee ꞌjau— ꞌjau Jejui ꞌga ꞌga upe.
Aꞌeramũ Jejui ꞌga afuꞌama awau ꞌga rupi. ꞌGa remimuꞌeramũ ore nanẽ arawau ꞌgã nupi nũ.
Orewaw ipe kũjã ẽẽ mũ ꞌua Jejui ꞌga rupisika, ꞌga raity pypiremeꞌywa pyyka. Ojeroꞌwu maꞌe ẽẽ. Tusi kwara ẽẽ imuꞌaa akou ojeroꞌwau. Nuogi futari ẽẽ ry ẽẽ wi. Ymã te ẽẽ rekoi rakue. Aꞌeramũ ẽẽ ꞌjau ojeupe etee futat: “Kĩã raity pyygamũ tajekatuꞌok ꞌjau kwy”, ꞌjau ẽẽ ojeupe etee futat. Aꞌeramũ ẽẽ ꞌua ꞌga raity pypiremeꞌywa etee agawewi ipyyka. Aꞌetea ẽẽ ojekatuꞌok ꞌga raity pypiremeꞌywa pyyg ypyrauwe futat.
Aꞌerauwe Jejui ꞌga ojerowaka amãꞌjãu ẽẽ ree. Aꞌeramũ ꞌga ꞌjau ẽẽ upe:—Erekyje awi kari. Je rerowiar ape ekou raꞌe jepi. Aꞌeramũ je ene katuꞌoka akiko— ꞌjau ꞌga ẽẽ upe.Ẽẽ upe aipo ꞌga ꞌerauwe ẽẽ ojekatuꞌoka.
Aꞌere Jejui ꞌga ore reruatau nũ. “Jeraꞌjyra ẽẽ ree epoa emono” ꞌjara ꞌga ꞌwyra upe orowaẽm ire orosou. Orosouwe Jejui ꞌga ẽẽ ree ajatyka maꞌe ꞌgã nesaka. ꞌGa moꞌwyarera ꞌga raꞌjyra ẽẽ rapirũmũ ẽẽ rerekou. Jumiꞌaraꞌnĩ mojeꞌegara ꞌgã nanẽ ꞌga esaka nũAjamanũnamũ ipypyra poromũ jumiꞌaraꞌnĩa. Kwaiwete ꞌgã ꞌupa ꞌoga pype.
Aꞌeramũ Jejui ꞌga ꞌjau ꞌgã nupe:—Peꞌje pejeꞌjãu pejewau ukupepe. Namanũi ẽẽ. Oset tee ẽẽ ꞌupa. Peesag iki je ẽẽ momaga— ꞌjau ꞌga ꞌgã nupe.Aipo ojeupe ꞌga ꞌeramũ ꞌgã ꞌga rerekoemãu etee.—Eneꞌme awi nũꞌũ. Amanũ futat akiko— ꞌjau ꞌgã ꞌga upe.“Amoferap nipo je ẽẽ reꞌã”, ꞌjau ꞌga ojeupe. Aꞌeramũ ꞌga poromũ ꞌjau ꞌgã nupe, “oset tee ẽẽ ꞌupa”, ꞌjau etee ꞌga ꞌgã nupe.
ꞌOg awi ꞌgã mũꞌẽ re ꞌga amanũ maꞌefera ẽẽ popyyka.—Ere ejua ewya, kyꞌri— ꞌjau Jejui ꞌga ẽẽ upe.Aꞌerauwe ẽẽ ferawi owya afuꞌama.
Aꞌeramũ ꞌgã ẽẽ moferapawera momeꞌwau imuãina ojepyriwara ꞌgã nupe.
Mukũi eaeꞌema ꞌgãẼẽ moferaw ire Jejui ꞌga awau pe awi nũ. ꞌGa remimuꞌeramũ ore arawau ꞌga rupi. Orewaw ipe mukũja eaeꞌema ꞌgã ꞌua ore rewiri wafukaita Jejui ꞌga upe:—Jejui! Ene ꞌã Janeruwarete ꞌga remimurera! Ore resag ape. Epãjẽ mũ ore katuꞌog ape— ꞌjau ꞌgã wafukaita ꞌga upe.
ꞌOg ipe ore se re, ꞌgã nanẽ awau osou nũ, Jejui ꞌga rerowyka. Aꞌeramũ Jejui ꞌga ꞌjau ꞌgã nupe:—Je rerowiat te pejepe pejejemogyau jepi? “Ore mamãꞌẽ ꞌga nũ” ꞌea te perowiat pejejemogyau?— ꞌjau ꞌga ꞌgã nupe.—Aruerowiat futat ore ene— ꞌjau ꞌgã ꞌga upe.
Aꞌeramũ Jejui ꞌga opo monou ꞌgã nea are.—Tejerowiat pejemogyramũ je pẽ mamãꞌẽi— ꞌjau ꞌga ꞌgã nupe. Aꞌerauwe futat ꞌgã amãꞌjãu. Aꞌeramũ Jejui ꞌga ꞌjau ꞌgã nupe:—Je momeꞌu kasi pejepe kwe pewara ꞌgã nupe kamẽsĩete ne, jerera muãjeꞌema kamẽsĩete amunawa pype ne— ꞌjau ꞌga ꞌgã nupe. Aꞌere ꞌgã naani. Nuereko katui ꞌgã ꞌga ꞌeawera, ꞌga rera muãina kamẽsĩete peuwara ꞌgã nupe.
Ijeꞌegeꞌema ꞌgaJejui ꞌga wi ꞌgã o ypyrauwe ꞌgã amũ mamaꞌeukwaawa rerekwara ꞌga rerua Jejui ꞌga upe.—Mamaꞌeukwaawa mũ ꞌupa ꞌga pir are. Aꞌeramũ ꞌga ojeꞌegeꞌema akou. Mamaꞌeukwaawa ꞌga nomojeꞌegukari imogou— ꞌjau ꞌgã Jejui ꞌga upe.Aꞌerauwe Jejui ꞌga imoia ꞌga wi.
Ojewi Jejui ꞌga imoir ire ꞌga ojeꞌega nũ. Aꞌeramũ ꞌga resakara ꞌgã oporesagamũ ꞌga ree ajemogyau.—Niesagi pa jane nanuara Israeu juapyreramũ jareywy pe jepi nũ— ꞌjau ꞌgã ajaupe, oporesagamũ ꞌga ree ajemogyau.
Aꞌere fariseu ꞌgã nuerowiari ꞌga. Aꞌeramũ ꞌgã ꞌjau:—Naani nũꞌũ. Mamaꞌeukwaawa ꞌwyriara jeꞌeg imũ tee ꞌga ꞌga pirewara moiri ꞌga wi nũꞌũ— ꞌjau futatee ꞌgã ꞌgã nupe.
Jejui ꞌga ajemuaẽma ꞌgã neePe awi Jejui ꞌga awau nũ. Awau ꞌga amunawa moymoyka akou. ꞌGa remimuꞌeramũ ore arakou ꞌga retee te futat. Judeu ꞌgã jatykaaw ipe ꞌga awau ꞌgã muꞌjau ꞌUwarete ꞌga ree:—Pejetywer awi pẽpoiriweramũ Janeruwarete ꞌga pẽtywera moiri pẽ nui. Aꞌeramũ ꞌga pẽ mogyau wemiayuwamũ— ꞌjau ꞌga ꞌgã nupe akou, ꞌgã muꞌjau ꞌUwarete ꞌga ree.Ojeroꞌwu maꞌe ꞌgã ꞌga ikatuꞌoka akou. Kwaiwete ꞌgã jatykai ꞌga ree, ꞌga porogyta renupa. ꞌGã nesakawe Jejui ꞌga ajemuaẽma ꞌgã nee. “Karupaꞌmĩ jareꞌema ꞌjawe ꞌgã jemogyi. Ojejukaweꞌemamũ nanẽ nũ. Worypawamũ ꞌgã ajemogyau. Nitywi futari ꞌgã poara ꞌga amũ”, ꞌjau Jejui ꞌga ojeupe.
Aꞌeramũ ꞌga ꞌjau wemimuꞌeramũ oree:—Inãinãnĩꞌĩ etee Janeruwarete ꞌga jeꞌega momeꞌwara ꞌgã jemogyi. Aꞌere ꞌã kwaiwete je te ꞌgã jemogyi Janeruwarete ꞌga kwaapeꞌema— ꞌjau ꞌga oree. —Aꞌeramũ ki pẽẽ pejejeꞌega monou Jarejuwarete ꞌga upe aipo are: “Emonouꞌjauꞌjap ejemiayuwa ꞌgã emomeꞌwaramũ kwe pewara ꞌgã nupe”, peꞌje ki ꞌga upe aipo are— ꞌjau Jejui ꞌga oree. —Sãꞌã juowuurana. Omonookara ae mũ tyweꞌemamũ ꞌã ototokapaw ekoete. Nan tee futat nipo ꞌgã ꞌga jeꞌega ojeupe ꞌgã imomeꞌueꞌemamũ ꞌgã pawi etee mamaꞌeukwaawa rapyaw ipe— ꞌjau Jejui ꞌga oree.
Jejui ꞌga wemimuꞌeramũ ore majatykau ojee, tusiramũ ore majatykau ojee. Opãjẽa ꞌga imua ore upe ore moporowykyawamũ.—Tepãjẽa je amono pẽ nupe amutee ꞌgã poaawamũ. Peꞌje pejewau mamaꞌeukwaawa moia erekwara ꞌgã nui. Ojeroꞌwu maꞌe ꞌgã nanẽ pẽẽ ikatuꞌoka nũ— ꞌjau ꞌga oree ikue. ꞌGa remimonoramũ orepytuna tusi. Simão, Andre, Tiago, Juã, Filipe, Patarumeu, Tome, Mateuramũ je, ajepeja Tiago, Tadeu, ajepeja Simão, Judas. Mĩmeramũ ore Jejui ꞌga remimuꞌeramũ. Simão ꞌga mukũi ꞌga rera. Pedro ꞌga rer irũa. Ajepeja Simão ꞌga rera nanẽ mukũi nũ. Serote ꞌjau ꞌga rer irũa. Andre ꞌga Pedro ꞌga rewirera ꞌga. ꞌga rewirera ꞌga Juãnamũ. Sepeteuramũ ꞌga ruwa ꞌga Juã ꞌga retee. Je Mateuramũ ꞌwyriara upe kaꞌaranũũ pyykareramũ. Ajepeja ꞌga Aufeu ꞌga raꞌyra ꞌga. ꞌga nanẽ mukũi ꞌga rera nũ. Iskariote ꞌga rer irũa. Kũimaꞌe tywera ꞌgã nupe ꞌga monoara ꞌga poromũ. Mĩmeramũ ore Jejui ꞌga remimonoramũ. Series, Series,
Wemimuꞌeramũ Jejui ꞌga ꞌjau oree:—Peꞌje pejewau je momeꞌwau kwe pewara ꞌgã nupe. Aꞌere ki judeu ꞌgã nupe etee je momeꞌu pejepe. Judeueꞌema ꞌgã nupe kasi je momeꞌu pejepe ne. Samari ywy pewara ꞌgã nupe nanẽ je momeꞌwaweꞌem nũ. Israeu juapyrera ꞌgã nupe etee futat pejewau morogyta esage momeꞌwau. Sãꞌã karupaꞌmĩ kaꞌjama ujar awi. Nan tee futat Israeu juapyrera ꞌgã jemogyi. Ymã te ꞌgã ypya Jarejuwarete ꞌga jeꞌega renuwi rakue. Aꞌeramũ ꞌgã ꞌga kwaapa katu katu rakue— ꞌjau ꞌga oree. —Aꞌere ꞌawauwara ꞌgã nokwaawi futari ꞌga. ꞌGa remifutara nanẽ ꞌgã ikwaapeꞌema nũ. Aꞌeramũ ꞌgã ajemogyau karupaꞌmĩ kaꞌjama ꞌjawe— ꞌjau Jejui ꞌga oree.
—“Otywer awi opoit maꞌe ꞌgã Janeruwarete ꞌga omogy wemiayuwamũ. Aꞌeramũ ki pẽẽ pejepoia pejetywer awi”, peꞌje ki pejewau ꞌgã nupe.
Ojeroꞌwu maꞌe ꞌgã pẽẽ ikatuꞌoka. Amanũ maꞌe ꞌgã pẽẽ imoferapa. Ipitoꞌom maꞌe ꞌgã pẽẽ imokãꞌjãu. Mamaꞌeukwaawa pẽẽ imoia mamaꞌeukwaawa rerekwara ꞌgã nui— ꞌjau Jejui ꞌga oree. —Tepãjẽa je amono pẽ nupe. Aꞌere naje mepyi pejepe tepãjẽa pejejeupe imono are. Aꞌeramũ pẽẽ pejewau ꞌgã katuꞌoka ekoete te futat pejejemogyau. “Je mepy pejepe. Pejekatuꞌokawera pemepy jee”, ꞌjaweꞌem futat pẽẽ ꞌgã nupe— ꞌjau Jejui ꞌga oree.
—Kaꞌaranũũa kasi peroo ne. Pejekaraemã nanẽ erawaweꞌem nũ. Pejejyrũ, pejepyapaap. Mĩmera miamũ kasi peroo ne. Pejepir arewara etee futar iki peroo. Ywyra nanẽ pẽẽ erawaweꞌem pejepo pe. Ojeupe peporogytaramũ ꞌgã pẽ mojemiꞌwaa. Aipoa esage— ꞌjau Jejui ꞌga oree.
—ꞌGã ꞌwyrarete upe pejewaẽma pejewau pejeseawa rekaa. “Peꞌje pejejua pejesea ꞌau ore pyri” ꞌjara ꞌgã noga pype etee futar iki pejup. Peo kasi kwe pe pejejemogyau ne.
ꞌGã nog ipe pejewau ki “ꞌAwamũ Janeruwarete ꞌga nepẽ muꞌarasigukari pẽ mogyau”, peꞌje pejewau pejesou ꞌgã nupe. “Arafutar ore Jarejuwarete ꞌga pẽ muekõẽãja pẽ mogya”, peꞌje ki ꞌgã nupe— ꞌjau Jejui ꞌga oree.
—“Peꞌje pejejua pejepytau oreꞌwyr ipe” ꞌgã ꞌeramũ ki peꞌje ꞌgã nupe: “Aꞌjea futat. Janeruwarete ꞌga akuꞌi muri pẽ nupe, pẽ mopyꞌataꞌwau aꞌjea futat”, peꞌje ki ꞌgã nupe— ꞌjau Jejui ꞌga oree. —“Narafutari ore pẽpyta orojeꞌwyr ipe” ꞌgã ꞌeramũ pẽẽ ꞌjau ꞌgã nupe: “Janeruwarete ꞌga akuꞌia namuraꞌuweri pẽ nupe”, peꞌje ki ꞌgã nupe— ꞌjau Jejui ꞌga oree.
—Aꞌeramũ nipo pẽẽ pejewau majepeja ꞌgã amũ ꞌwyr ipe nũ. Aꞌeramũ nipo ꞌgã ꞌjau: “Noreporenuwiweri ore Jarejuwarete ꞌga jeꞌeg are”, ꞌjau nipo ꞌgã pẽ nupe. Aꞌeramũ ki peꞌje ꞌgã nupe “Janeruwarete ꞌga ꞌã wemiayuwamũ pefutat numiamũ. Aꞌere ꞌã nepefutari etee ꞌga. Aꞌeramũ nipo ꞌga anure pẽ muꞌarasiga pẽ mogyau”, peꞌje ki ꞌgã nupe— ꞌjau Jejui ꞌga oree uꞌama. —Aꞌeramũ pẽẽ ꞌgã ꞌwyrarete awi pejeꞌjãu pejepyapaawa nupãnupãu ajuee, ꞌyja motototoka jui. “Janeruwarete ꞌga pẽ katuꞌog are ifuewet numiamũ. Aꞌere ꞌã nepefutari etee ꞌga”, peꞌje ki pejepyapaawa nupãu ajuee ꞌgã nupe— ꞌjau Jejui ꞌga oree.
—Aꞌjea futat je ꞌi. Anure, wowase pẽ majatykaaw ipe nipo Janeruwarete ꞌga Sodom ipewarera ꞌgã nereko tyweretei Gomora pewarera ꞌgã netee. Sodom ipewarera ꞌgã ityweretei Janeruwarete ꞌga upe, Gomora pewarera ꞌga netee rakue. Aꞌeramũ nipo ꞌga ꞌgã nerekou tyweaete ꞌgã tywer are. Aꞌere “noreporenuwiweri ore Jarejuwarete ꞌga jeꞌeg are” ꞌjara ꞌgã Sodom ipewara ꞌgã tywera apyraawi. Aꞌeramũ nipo ꞌga taetu ꞌgã nerekou tyweaete etee te nũ Sodom ipewarera ꞌgã apyraapa— ꞌjau Jejui ꞌga oree.
—Sãꞌã kasurua tajau jarũ pyterimũ isea. Aꞌeramũ ꞌã tajaua iuꞌwau. Nan tee futat pẽẽ. Jarejuwarete ꞌga kwaapareꞌema ꞌgã pyterimũ pese. ꞌGã amũ nipo amaraꞌneramũ akou pẽ nee. Aꞌere ki pẽꞌakwaap pejejemogyau ꞌgã nupe. Pejepotaꞌwaramũ etee futar iki ꞌgã nee— ꞌjau Jejui ꞌga oree.
—Pejeaꞌgu te ki ajee pejejerowiareꞌema ꞌgã nui. ꞌGã amũ nipo pẽ pyyka pẽ nerawau oꞌwyriaꞌri ꞌgã nowase pẽ moporogytaukaa oꞌwyriara upe. Judeu ꞌgã jatykaaw ipe nipo ꞌgã amũ pẽ pyyka pẽ nupãnupãu. Je rerowiaaramũ pẽ nekoramũ nipo ꞌgã pẽ pyygi pẽ nerawau judeueꞌema ꞌgã ꞌwyriara ꞌgã nowase. Oꞌwyriararete ꞌgã nowase pejejerooramũ pẽẽ je ree morogyta esage momeꞌwau ꞌgã nupe. Aꞌeramũ futat nipo oꞌwyriara ꞌgã nowase pẽ nerawarera ꞌgã morogyta esagea pẽẽ imomeꞌu renuwi oꞌwyriara ꞌgã neewe futat— ꞌjau Jejui ꞌga oree.
—Aꞌere kasi pekyje pejejerooramũ ne. “Maꞌja ꞌjau sipo je tejeꞌega ꞌgã nupe ꞌwei”, peꞌje kasi ne, pejekyjau ne. Janeruwarete ꞌga te pejeꞌegawa amut pẽ nupe peu pẽ nerooramũ— ꞌjau ꞌga oree.
—Napẽẽ tee rũi peporogyta ꞌgã nupe. Pẽnuwarete ꞌga ꞌAgesagea te nipo pẽ mueapyo pẽꞌeaw are— ꞌjau Jejui ꞌga oree.
—Je rerowiareꞌema ꞌgã nipo wewirera ꞌga miamũ futat omono ꞌgã nupe, ijukaukaa, wewirera ꞌga je rerowiar ire. Waꞌyra ꞌgã miamũ nipo ꞌgã imonou ꞌgã nupe iapisaukaa. ꞌUwa miamũ, oya miamũ ꞌjau nipo ꞌgã imonou iapisaukaa ꞌgã nupe je rerowiaaramũ ꞌgã jemogyramũ— ꞌjau Jejui ꞌga oree. —Je rerowiareꞌema ꞌgã oporomutareꞌemamũ je ree. Aꞌeramũ nipo ꞌgã je rerowiaramũ pẽ nee nanẽ oporomutareꞌemamũ nũ. Aꞌere Janeruwarete ꞌga je rerowiar awi ipoireꞌema ꞌgã nerooi imogyau ojepyri nakwaparimũ ete rũi futat— ꞌjau ꞌga oree.
—Amunaw ipewara ꞌgã pejejereko tyweramũ, pejekaꞌjama pejewau ꞌgã nui. Ajepeja amunaw ipe pejewau je momeꞌwau. Israeu ywy pypewara amunawa moygeꞌemauwe nipo je ruri tejewya nũ— ꞌjau ꞌga oree.
—Ojemuꞌe yau maꞌe ꞌgã amuꞌjara ꞌga nuapyraawi futari. Iꞌwyriat maꞌe ꞌgã oꞌwyriara ꞌga nanẽ nuapyraawi nũ. Ojemuꞌe maꞌe ꞌga eꞌi ojeupe: “Tako temuꞌjara ꞌga ꞌjawe ꞌjau kwy”, ꞌjau nipo ꞌga ojeupe. Maꞌeramũ ꞌã je ꞌi pẽ nupe: Je rerowiareꞌema ꞌgã je kurapara te ajemogyau. “Mamaꞌeukwaawa ꞌwyriara jeꞌeg imũ tee ꞌga mamaꞌeukwaawa moia ꞌgã nui”, ꞌjau futatee nipo ꞌgã jee je kurapa ajemogyau. Aꞌeramũ nipo ꞌgã pẽẽ taetu je rerowiaramũ pẽ kurapa— ꞌjau Jejui ꞌga oree.
—Pekyje awi ꞌgã nui. Nomimaꞌuweri futari ae mamaꞌea. Anure te nipo imimipyrera jesaukari katu katu ꞌgã nupe. ꞌAwamũ je jeꞌegi pẽ nupe etee futat. Aꞌere tepeo jejeꞌega momeꞌwau ꞌgã nupe najuejue etee futat ꞌjau— ꞌjau Jejui ꞌga oree. —Pekyje awi pejejee ifuewet maꞌe ꞌgã nui. Pẽ apisi ꞌgã numiamũ. Aꞌere ꞌgã pẽꞌaga nomateepawaꞌuweri. Jarejuwarete ꞌga wi te aꞌjea futat pekyje ete. ꞌGa te aꞌjea futat pẽ mateepap ywawuje futat werowiareꞌemamũ. Pẽꞌaga we futat ꞌga imonou mamaꞌeukwaawa rapyaw ipe— ꞌjau ꞌga oree. —ꞌGa te aꞌjea futat mamaꞌe tywera ojeupe iapoaramũ ae apisi— ꞌjau ꞌga oree.
—Janeruwarete ꞌga te ꞌã pãjẽretea. Aꞌere ꞌga jejuka esagei futari ae ree. Peesak wyraꞌia. Wyraꞌia ꞌã niapoi agawewi. Aꞌetea Janeruwarete ꞌga imanũnamũ wesak ꞌũina. ꞌGa remifutarimũ etee te wyraꞌia imanũi. Ae taetu aje ꞌã ae ate ꞌga upe. Maꞌeramũ ꞌã ꞌga jejukai ae ree taetu— ꞌjau ꞌga imomeꞌwau oree ꞌũina. —Pẽꞌawa we futat ojemojopyrũmap ajemogyau pẽakag are. Aeakag are ijemogya we futat ꞌga okwaapap. “Nojejukai nipo ꞌga ore ree?” peꞌje kasi ne. Naani. Ojejuka futat ꞌga pẽ nee. Aꞌeramũ ki pẽẽ pejekyjaweꞌem pejejereko tyweara ꞌgã nui— ꞌjau ꞌga oree.
—Pejenosĩ kasi je momeꞌwau ꞌgã nupe ne— ꞌjau ꞌga ꞌgã nupe. —ꞌGã nowase pẽẽ je momeꞌu renosĩeꞌem ire je nanẽ najenosĩ pẽ momeꞌwau nũ. “Je Jejui ꞌga remiayuwamũ je” pẽẽ ꞌeramũ je ywag ipe peoramũ je nanẽ futat ywagipewara ꞌgã nowase aꞌe ꞌgã nupe nũ: “Koromũ noko jeremiayuwa ꞌgã ꞌja”, ꞌjau nipo je pẽ nupe ywag ipe peoramũ, ywagipewara ꞌgã nowase pẽ momeꞌwau enosõueꞌem ꞌgã nupe— ꞌjau Jejui ꞌga oree. —“Je naJejui ꞌga remiayuwa rũi” ꞌjaramũ je ywag ipe peoramũ pẽẽ ꞌjawerimũ etee futat nipo je pẽ nenosõu pẽ momeꞌwau Tejuwarete ꞌga rowase: “Najeremiayuwa ꞌga rũi noko ꞌagamũ”, ꞌjau nipo je pẽ nupe pẽ momeꞌwau ꞌga rowase. Aꞌeramũ je aipo ꞌjarera ꞌgã monou muku tejewi— ꞌjau ꞌga oree.
—“Jarejuwarete ꞌga remimurera ꞌga rur ire nipo ore jamuepawi”, peꞌje kasi ne. Naani. Je ree taetu nipo pejamue pejejemogyau— ꞌjau ꞌga oree.
—Kũimaꞌe ꞌga amũ nipo je rerowiaa. Aꞌere nipo ꞌga raꞌyra naje rerowiari. Aꞌeramũ nipo ꞌgã ajamueu je ree. Kũjã ẽẽ mũ nipo je rerowiaa. Aꞌere nipo ẽẽ raꞌyra ẽẽ naje rerowiari. Ẽẽ raꞌytatya nanẽ nipo je rerowiareꞌema nũ. Aꞌeramũ nipo aipo ꞌgã je rerowiaara ẽẽ mueu je ree. Amumẽ je rerowiaara ꞌgã pytuna ꞌgã we futat nipo ꞌgã nerekou tyweaete je ree. Je rerowiaara ꞌgã nereko tyweara ꞌgã ꞌgã pytuna futat— ꞌjau Jejui ꞌga oree.
—Pẽporomutat ꞌã pẽẽ pejepytuna ꞌgã nee. Aꞌeramũ pẽẽ mamaꞌe apou ꞌgã makuꞌiu. Aꞌere je ꞌi ꞌawamũ pẽ nupe: Jeremiayuwamũ pejejekoweramũ ki pẽporomutat je ree, pejepytuna ꞌgã nee pejeporomutara apyraapa. Pejejuw are, pejey are, pejejaꞌyr are. Mĩmera ꞌgã nee pejeporomutara apyraapa. Je ree pejeporomutaramũ ki mamaꞌe apou jeremifutar imũ etee je muorypawamũ. “Ereapo awi nanuara ki sa”, ꞌjau nipo pẽpytuna ꞌgã pẽ nupe. Aꞌere kasi eremojerowiat ꞌgã ne. Jejeꞌeg imũ etee futat pẽẽ iapou. Kasi aꞌe pe pẽẽ najeremiayuwa rũi ne— ꞌjau ꞌga oree. —Anure nipo ꞌgã pẽ nereko tyweretei je ree, pẽ apisau je ree. Aꞌeramũ futat nipo pẽẽ mũ je rerowiar awi pejepoia. Aꞌere pẽẽ je rerowiar awi opoit maꞌeramũ najeremiayuwa rũi pejemogy. Jeremiayuwamũ pejejekoweramũ jeremifutara etee futat pẽẽ iapou, pejekyjaweꞌem ꞌgã pejejereko tywer awi. “Tene ꞌgã je jukai kwy. Napoiraꞌuweri je Jejui ꞌga rerowiar awi”, ꞌjau etee ki pẽẽ— ꞌjau ꞌga oree. —“Najemanũweri je Jejui ꞌga momeꞌu are” ꞌjara ꞌgã nooaꞌuweri futari ywag ipe Jarejuwarete ꞌga pyri. “Je naapoaꞌuweri futari mamaꞌea Jejui ꞌga remifutar imũ” ꞌjara nanẽ awaweꞌem ywag ipe Jarejuwarete ꞌga pyri nũ— ꞌjau Jejui ꞌga oree. —Aꞌere “tene ꞌgã je jukai kwy. Napoiraꞌuweri je ꞌga rerowiar awi” ꞌjara ꞌgã oi futari ywag ipe, Jarejuwarete ꞌga pyri— ꞌjau Jejui ꞌga oree.
—“Peꞌje pejewau je momeꞌwau kwe pewara ꞌgã nupe”, aꞌe ako je pẽ nupe ko. Aꞌjea futat je ꞌi: Je rerowiaramũ pẽ nereko esageara ꞌgã je nanẽ je rereko esage nũ. Je rereko esageara ꞌgã je muarera ꞌga nanẽ wereko esage nũ.
Ojeupe ꞌga amũ waẽmamũ nipo ꞌgã ꞌjau: “Janeruwarete ꞌga ꞌga mut janee, ojee jane muꞌjawamũ. Maꞌeramũ ꞌã oreporenuwiweramũ ꞌga jeꞌeg are”, ꞌjau nipo ꞌgã. “Torojejuka esage ꞌga ree nanẽ ꞌjau nũ”, ꞌjau nipo ꞌgã. Aꞌjea futat je ꞌi: Anure nipo Janeruwarete ꞌga ojeꞌeg are moromuꞌjarera ꞌgã mepyi. ꞌGa ree ojejuka esage maꞌe ꞌgã nanẽ ꞌga omepy nũ, moromuꞌjarera ꞌga repy ꞌjawe etee futat. Ojeupe ꞌga amũ waẽm ire nipo ꞌgã amũ ꞌjau: “Koromũ esage maꞌe ꞌga. Maꞌeramũ ꞌã ore jejuka esagei ꞌga ree”, ꞌjau nipo ꞌgã. Aꞌjea futat je ꞌi: Anure nipo Janeruwarete ꞌga esage maꞌe ꞌgã mepyi. Aꞌeramũ ꞌga esage maꞌe ꞌgã nee ojejuka esage maꞌe ꞌgã nanẽ imepyau nũ, esage maꞌe ꞌgã nepy ꞌjawe etee futat nũ— ꞌjau Jejui ꞌga oree.
—Aꞌjea futat je ꞌi: Anure nipo Janeruwarete ꞌga je rerowiaara ꞌgã nereko esageara ꞌgã mepyi. ꞌYroꞌysaga etee agawewi nipo ꞌgã imonou je rerowiaara ꞌga amũ upe, iꞌyuwei maꞌeramũ. Aꞌetea Janeruwarete ꞌga ꞌyroꞌysaga monoara ꞌgã mepyau ꞌga upe imonoawer are— ꞌjau ꞌga oree, kwe pe omomeꞌwawamũ ꞌga ore monoi.Aꞌeramũ ore arawau kwe pe ꞌga momeꞌwau oropytuna judeu ꞌgã nupe.
Ojewi ꞌga remimuꞌe ꞌgã orauwe Jejui ꞌga awau ipyriuꞌiwara ꞌgã muꞌjau ꞌUwarete ꞌga ree.
Aꞌe pype Juã Batista ꞌga remiayuwa ꞌgã amũ ꞌua owaẽma Jejui ꞌga upe. Juã Batista ꞌga remiayuwa ꞌgã Jejui ꞌga remiapofera momeꞌwau ꞌga upe moromunepawa pype ꞌga renaw ipe rakue. Aꞌeramũ Juã ꞌga ꞌgã amũ monou ꞌgã moporonuwukaa ee Jejui ꞌga upe:—“Ene te Jarejuwarete ꞌga remimurera? ꞌGa amũ te raꞌu nũ?” peꞌje ki pejewau ꞌga upe jee— ꞌjau ꞌga wemiayuwa ꞌgã nupe.
Aꞌeramũ Jejui ꞌga ꞌjau ꞌgã nupe:—Peꞌje pejewau pejejemiesagera momeꞌwau ꞌga upe.
“Eaeꞌema ꞌgã ꞌga amamãꞌẽ akou. Iteu maꞌe ꞌgã ꞌga amafuꞌam. Ipitoꞌom maꞌe ꞌgã ꞌga imokãꞌjãu. Iapyaeꞌema ꞌgã ꞌga imuapyau. Amanũ maꞌe ꞌgã ꞌga imoferapa. Iporiayꞌi maꞌe ꞌgã nupe ꞌga morogyta esage momeꞌwau akou” peꞌje ki, jeremiapofera momeꞌwau ꞌga upe.
“Je rerowiar awi ipoireꞌema ꞌgã nikuꞌipawi futari ajemogyau”, eꞌi ꞌga enee ko, peꞌje ki ꞌga upe— ꞌjau Jejui ꞌga ꞌgã nupe.
Ojewi Juã ꞌga remiayuwa ꞌgã o ypyrauwe Jejui ꞌga oporonupa Juã ꞌga rekwawer are ojepyriwara ꞌgã nupe.—Amunaweꞌem ipe pejewau te maran peesak ꞌga raiꞌi? Maꞌja ꞌjawe te ꞌga raiꞌi? Sãꞌã juowa ywytua erojetyjetyga erekoa. Nan te ꞌga rekoi raiꞌi? Naani te raꞌu nũ?— ꞌjau ꞌga ꞌgã nupe. —Nanarũi futat ꞌga rekoi— ꞌjau ꞌga ꞌgã nupe. —Najuejue etee futat ꞌga rekoi ojeꞌegawer imũ etee futat ꞌga ojeꞌega ꞌgã nupe aiꞌi, wesakara ꞌgã nupe aiꞌi. “Pejetywer awi pẽpoiriweramũ Kuꞌjywa ꞌga imoiri pẽ nui”, ꞌjau pãwẽ pãwẽ etee futat ꞌga akou ꞌgã nupe. Kũimaꞌeeteete ꞌgã nupe, akotee maꞌe ꞌgã nupe ꞌjau ꞌga akou ꞌga momeꞌwau ꞌgã nupe aiꞌi— ꞌjau Jejui ꞌga ꞌgã nupe.
Ymã te ꞌã Janeruwarete ꞌga kaꞌarana kwasiarukari Juã ꞌga ree inuga rakue. “Koromũ jejeꞌega momeꞌwara ꞌga”, ꞌjau ꞌga ꞌã ikwasiarukaa inuga ꞌgã nupe rakue— ꞌjau Jejui ꞌga imomeꞌwau ꞌgã nupe. —“Tomono ꞌga ene renunewe ꞌjau, kwe pewara ꞌgã muꞌjau ene ree ꞌjau, ene rura futarukaa ꞌgã nupe ꞌjau”, ꞌjau ꞌga inuga ikwasiaa kaꞌaran are rakue— ꞌjau Jejui ꞌga ꞌgã nupe.
—Aeypy ꞌgã porogytafera wesageramũ agawewi. Aꞌere Juã ꞌga porogytafera te ꞌgã porogytafera resage apyraawi Jarejuwarete ꞌga upe. Aꞌere ꞌawamũ je rerowiaara ꞌgã te Juã ꞌga porogytafera apyraawi. Imuꞌepyreꞌema ꞌgã agawewi ꞌã. Aꞌetea ꞌgã ꞌga maꞌe apyraapa Jarejuwarete ꞌga upe— ꞌjau Jejui ꞌga ꞌgã nupe imomeꞌwau. —Juã ꞌga raꞌne ꞌã ꞌgã muꞌjau Jarejuwarete ꞌga ree rakue. “Pejetywer awi pẽpoiriweramũ Janeruwarete ꞌga pẽtywera moiri pẽ nui, pẽ mogyau wemiayuwamũ”, ꞌjau ꞌã Juã ꞌga ꞌgã nupe rakue. ꞌAwamũ ꞌã je nanẽ aipo ꞌjau pẽ nupe nũ— ꞌjau Jejui ꞌga ꞌũina ꞌgã nupe. —Aꞌeramũ kwaiwete itywet maꞌe ꞌgã orejeꞌega rerowiaa. ꞌGã kuꞌia ꞌgã nerekou. “Arowiat je ꞌgã jeꞌega. Aꞌeramũ Janeruwarete ꞌga jetywera moia je wi, je mogou wemiayuwamũ. Tene ꞌga rerowiareꞌema ꞌgã je rereko tyweretei kwy. Napoiri futari je ꞌga rerowiar awi”, ꞌjau nipo ꞌgã akuꞌiramũ ajemogyau— ꞌjau Jejui ꞌga ꞌgã nupe. —Ymã we te ꞌã Janeruwarete ꞌga jeꞌega momeꞌwarera ꞌgã Moisesi ꞌga retee imomeꞌui pẽ nupe rakue. “Anure nipo Janeruwarete ꞌga wemimurama ꞌga muri, ꞌga mogou ꞌwyriaramũ ae upe. Otywer awi opoit maꞌe ꞌgã nipo ꞌga imogyau wemiayuwamũ”, ꞌjau ꞌgã nakue. Juã ꞌga nanẽ Janeruwarete ꞌga remimureramũ je momeꞌwau pẽ nupe raiꞌi nũ. Series, Ymã te Janeruwarete ꞌga jeꞌega momeꞌwara ꞌgã amũ ꞌi rakue: “Anure nipo Eliasi ꞌga ꞌjawewaramũ raꞌne ijesaukari pẽ nupe. ꞌGa rewiri etee nipo ajee Janeruwarete ꞌga remimura ꞌga jesaukari”, ꞌjau ꞌgã ikwasiaa ee rakue. Aꞌeramũ je ee iparuerowiariwet maꞌeramũ pẽ mueapyou ꞌgã jeꞌeg are. Juã ꞌga futat Eliasi ꞌga ꞌjawewara. Aꞌeramũ ꞌga ꞌua Jarejuwarete ꞌga remimuramamũ je renune aiꞌi.
Ee pejejeapyoweramũ ki peapyaka katu jejeꞌeg are— ꞌjau Jejui ꞌga ꞌgã nupe.
16,17 —Maꞌja ꞌjawe te ꞌawauwaramũ pẽẽ?— ꞌjau ꞌga ꞌgã nupe. —Kunumĩarũeꞌema ꞌjawe futat pẽẽ. Sãꞌã kunumĩa. “Soo jarejerokyau ꞌjau” ꞌeramũ, “Naani. Najeataweretei je”, ꞌjau etee ꞌã ajaupe. “Peꞌje ajee sajeawotee ꞌũ”, ꞌjau ꞌã kunumĩa ajaupe nũ. “Najejeawoteeweri futari je”, aꞌe ako je ko, ꞌjau ete ꞌã kunumĩa ajaupe. Nan tee futat pẽẽ.
Juã Batista ꞌga ꞌã ojemiꞌwareꞌema akou Jarejuwarete ꞌga upe oporogytau rakue. Aꞌeramũ ꞌã pẽẽ “mamaꞌeukwaawa ꞌga wereko opir are raꞌe”, ꞌjau ꞌã pẽẽ ꞌga upe, ꞌga jemiꞌwareꞌemamũ rakue— ꞌjau Jejui ꞌga ꞌgã nupe.
—Aꞌere ꞌã je ruri Juã ꞌga rewiri nũ. Je ꞌã tekou teojereꞌemamũ tejemiꞌwaa Jarejuwarete ꞌga upe teporogytau. Aꞌeramũ ꞌã pẽẽ “Emiꞌuu ꞌã ꞌga raꞌe”, ꞌjau etee jee nũ— ꞌjau ꞌga ꞌgã nupe. —“Itywet maꞌe ꞌgã jekotyꞌaawa ꞌga raꞌe, ꞌwyriararete upe kaꞌaranũũ pyykara ꞌgã jekotyꞌaawa ꞌga raꞌe”, ꞌjau etee ꞌã pẽẽ jee nũ— ꞌjau ꞌga ꞌgã nupe. —Kunumĩ ꞌjawe pẽẽ. Juã ꞌga ree raꞌne ꞌã pẽẽ pejeporomutareꞌemamũ raiꞌi. ꞌAwamũ ꞌã pẽẽ je ree nanẽ pejeporomutareꞌemamũ nũ— ꞌjau Jejui ꞌga ꞌgã nupe. —Kunumĩ ꞌjawe ꞌã pejemogy. Jarejuwarete ꞌga jeꞌeg imũ mamaꞌea jane iaporamũ nipo jane pyriwara ꞌgã ꞌi janee: “Aꞌjea futat. Janeruwarete ꞌga ꞌã iꞌakwaap. Sãꞌã ꞌga remiayuwa ꞌgã neko esagea”, ꞌjau nipo ꞌgã janee, janereko esage resag ire— ꞌjau ꞌga ꞌgã nupe uꞌama.
Aꞌeramũ Jejui ꞌga ojeꞌega moywyrafena wemiapofera resakara ꞌgã nupe. ꞌGã ꞌwyr ipe agawewi Jejui ꞌga aeremiapoeꞌema apou ꞌgã nowase. Aꞌetea ꞌgã nopoiri futari otywer awi. Aꞌeramũ Jejui ꞌga ojeꞌega moywyrafena ꞌgã nupe:
—Aꞌe je ki ꞌei. Naje moporomutarukari te ꞌã pejepe aꞌi kũi. Pẽporiayꞌi ꞌã pejejemogyau numiamũ aꞌi kũi. Korasĩ pewaramũ, Pesaita pewaramũ. Mĩmer ipewaramũ ꞌã pẽporiayꞌi pejejemogyau numiamũ. Pẽꞌwyr ipe ako je Jarejuwarete ꞌga momeꞌui tekou pẽ nupe ikue numiamũ. Ojeroꞌwu maꞌe ꞌgã katuꞌoka ako tekou pẽ neape ikue numiamũ. Aꞌere ako nepẽporenuwiweri jejeꞌeg are ikue. Nepẽpoiriweri ako pejetywer awi ikue. Pejetywera retee ako pẽẽ ikue. Tiro pe ꞌgã katuꞌog ire amunipo ꞌã peuwara ꞌgã poiri otywer awi rakue. Sidom ipe. Mĩmer imũ ꞌgã katuꞌog ire amunipo ꞌã peuwara ꞌgã poiri futari otywer awi rakue. Tanimuga amunipo ꞌã ꞌgã wereko wapyteꞌrarimũ otywer awi opoira resaukaawamũ. Aꞌere ako je ꞌau agawewi iapoi tekou pẽꞌwyr ipe ikue. Aꞌetea ako nepepoiri pejetywer awi ikue— ꞌjau Jejui ꞌga ꞌgã nupe, wemiapofera resakarera ꞌgã pyu ojeꞌega magwamagwapa. —Aꞌeramũ nipo Janeruwarete ꞌga pẽ majatykaawa ꞌara rupi Tiro pewara ꞌgã majatykau wowase. Aꞌeramũ nipo ꞌga ꞌgã nerekou tyweaete. Sidom ipewarera ꞌgã nanẽ nipo ꞌga erekou tyweaete nũ. ꞌGã tywer are wejue nipo ꞌga ꞌgã nerekou tyweaete etee. Aꞌere nipo ꞌga pẽẽ te pẽ nereko tyweretei kwaiwete. Pẽẽ te ꞌã neperowiari ꞌga, ꞌga pãjẽ resakareramũ miamũ— ꞌjau Jejui ꞌga ꞌgã nupe.
—Pẽporiayꞌi pejejemogyau numiamũ, aꞌe je ꞌã pẽ nupe, Kafanaũ pewaramũ nanẽ nũ. “Ore Kafanaũ pewaramũ oreresage”, peꞌje numiamũ. “Aꞌeramũ ore arawau ywag ipe”, peꞌje pejejaupe numiamũ. Aꞌere je ꞌi pẽ nupe: Mamaꞌeukwaawa rapyaw ipe oo maꞌeramũ futat pẽẽ, aꞌe je ꞌã pẽ nupe— ꞌjau Jejui ꞌga Kafanaũ pewarera ꞌgã nupe. —Nepepoiri te ꞌã pejetywer awi. Aꞌeramũ pẽẽ pejewau mamaꞌeukwaawa rapyaw ipe futat— ꞌjau Jejui ꞌga ꞌgã nupe. —Pẽ neape futat je ako pẽnemiapoeꞌema apou tekou aiꞌi. Aꞌere ako nepẽpoiriweri pejetywer awi ikue. Sodom ipe iapo re amunipo ꞌã peuwara ꞌgã poiri otywer awi rakue. Aꞌeramũ amunipo ꞌã ꞌgã ꞌwyra ateepaweꞌemamũ futat rakue. ꞌUpa we futat amunipo ꞌã ꞌgã ꞌwyra ꞌawamũ miamũ futat— ꞌjau Jejui ꞌga ꞌgã nupe. —Wowase pẽ majatykaaw ipe nipo Janeruwarete ꞌga pẽ nereko tyweretei te futat kwaiwete Sodom ipewarera ꞌgã nereko tywera apyraapa— ꞌjau ꞌga ojeꞌega moywyrafena Kafanaũ pewara ꞌgã nupe.
Aꞌere Jejui ꞌga ꞌjau ꞌUwarete ꞌga upe:—Kiapiꞌni. Ene ꞌã mamaꞌe jararetea. Ene ꞌã ywag ipewara mamaꞌe jara. Ywy pewara jara nanẽ ꞌã ene nũ. Ene te ꞌã mamaꞌe jararetea. Naiꞌakwaap maꞌe ꞌgã etee rũi ꞌã eremueapyo jejeꞌeg are. Akotee maꞌe ꞌgã naꞌne ꞌã eremueapyo ee nũ. Iꞌakwaap maꞌe ꞌgã jẽmĩ ꞌã ene imueapyoweꞌem ee. Ejemifutar imũ etee futat ꞌã ene akotee maꞌe ꞌgã mueapyo ee. Nanuara futat te ꞌã erefutat rakue— ꞌjau ꞌga ojeꞌega ꞌUwarete ꞌga upe.
Aꞌeramũ ꞌga ꞌjau ojepyriwara ꞌgã nupe nũ:—Jeruwarete ꞌga je muꞌakwaap mamaꞌe are ikue. Maꞌeramũ je ꞌã ikwaawi— ꞌjau ꞌga ꞌgã nupe imomeꞌwau. —Jeruwarete ꞌga je kwaap katu katu futat. Nitywi ꞌgã amũ je kwaaparamũ. Jeruwarete ꞌga etee te je kwaap. Je ꞌã Tejuwa ꞌga akwaap katu katu futat. Aꞌere ꞌgã nitywi amũ je ꞌjawewara Jeruwa ꞌga kwaapa katu katuara ꞌgã amũ— ꞌjau Jejui ꞌga ꞌgã nupe. —Maꞌeramũ je ꞌã tejemipyyrũmera ꞌgã muꞌei Tejuwarete ꞌga ree. Aꞌeramũ ꞌgã aꞌeramũ ꞌga kwaapa je pyri— ꞌjau ꞌga ꞌgã nupe.
Aꞌeramũ Jejui ꞌga ꞌjau ojepyriwara ꞌgã nupe nũ:—Peꞌje pejejua jee jejeꞌega renupawamũ je pyri. Tejerowiar ire je jejuka esagei pẽ nee. Pẽẽ mũ mamaꞌe poyjuu rupiara ꞌjawe. Sãꞌã ae mamaꞌe poyjuu upiaramũ. Nan tee futat pẽfuakapawamũ. Pejepyꞌaꞌwyramũ pejejemogyau mamaꞌe are. Aꞌeramũ pẽẽ pejefuakapawamũ pejejemogyau. Tejerowiar ire je jejukai pẽ nee. Aꞌeramũ nipo pejepyꞌaꞌwyreꞌemamũ mamaꞌe are pejejemogyau— ꞌjau Jejui ꞌga ꞌgã nupe. —Pejemuꞌe je ree. Jejeꞌeg are nanẽ pejejemuꞌjau nũ. Je te ꞌã ajemuaẽm pẽ nee. Jeporopoariwet je tekou pẽ nee. Je ree pejejemuꞌe re nipo pẽẽ pejepyꞌaꞌwyreꞌemamũ mamaꞌe are pejejemogyau. Naayi futari jejeꞌega renuwa. Ay futat numiamũ. Je futat apoat pẽẽ mamaꞌe apo are tejeꞌeg imũ futat. Aꞌeramũ ayeꞌema ꞌjawe akou pẽ nupe. Jejeꞌega renuw ire nipo pẽẽ pejekuꞌiramũ pejejemogyau— ꞌjau Jejui ꞌga ꞌgã nupe.
Morowykyeꞌema mũ rupi Jejui ꞌga awau juowuurana ko pyterimũ akou. ꞌGa rewiri oo maꞌe ꞌgã opyꞌarayparamũ ajemogyau. Aꞌeramũ ꞌgã aꞌỹja paꞌwau erawau opo pe. Aꞌeramũ ꞌgã ipeꞌoka iꞌwau.
ꞌGã nesakawe fariseu ꞌgã amũ ꞌjau Jejui ꞌga upe:—Kuu. Emãꞌẽ ꞌgã nee ki sa. Eneremiayuwa ꞌgã opoꞌo aꞌỹja iꞌwau raꞌe ki sa. “Noporowykyaꞌuweri ae morowykyeꞌema rupi”, eꞌi nãꞌã Moisesi ꞌga jepi reꞌã. Juowuuran aꞌỹja poꞌoa aeporowykya futat. Ymã te ꞌã Moisesi ꞌga ꞌi rakue: “Peporowyky kasi morowykyeꞌema rupi ne”, ꞌjau ꞌga ꞌã rakue aꞌi kũi— ꞌjau ꞌgã Jejui ꞌga upe.
Aꞌeramũ Jejui ꞌga ꞌjau ꞌgã nupe:—Maꞌja te Davi ꞌga wapo rakue? Nepemogytai nipo kaꞌarana ꞌga remiapofer are? Ymã te ꞌã ꞌga pyꞌarayparamũ opytuna ꞌgã netee akou rakue.
—Morowykyeꞌema rupi mainana nanẽ oporowykyau nũ. Nepemogytai nipo Moisesi ꞌga remikwasiarera kaꞌarana mainana ꞌgã porowyky are ki sa? Morowykyeꞌema mũ magwamagwapa ꞌgã wyra rapyau Jarejuwarete ꞌga upe. Aꞌere ꞌgã amũ “Iro peporowyky morowykyeꞌema rupi pejejupa” neꞌi ꞌgã ꞌgã nupe— ꞌjau Jejui ꞌga ꞌgã nupe.
—Aꞌjea futat je ꞌi: Esage futat Janeruwarete ꞌga mogytaawa. Esage futat ꞌga mogytaawa pype ꞌgã nemiapofera— ꞌjau ꞌga ꞌgã nupe. —Aꞌere ꞌawamũ je rekoi. Aꞌeramũ jejeꞌega renuwa wesageramũ futat ꞌga mogytaawa pype ꞌgã nemiapofera apyraapa— ꞌjau Jejui ꞌga ꞌgã nupe. —Ymã Janeruwarete ꞌga ojeꞌega kwasiarukari Oseja ꞌga upe rakue: “Je upe mamaꞌe mura esage futat jee. Aꞌere pejejuee pẽpotaꞌwa esagea etee esageramũ jee. Nafutari je tejeupe pẽnemimurera, pejejuee pejepotaꞌwa esageꞌem ire”, ꞌjau ꞌga ikwasiarukaa rakue. Nepẽneapyoi nipo pẽẽ ꞌga remikwasiarer are pejejemogyau ki sa. Ee pejejeapyo re amunipo ꞌã “Niaꞌwyri pẽnemiapofera” nepeꞌjei ꞌgã nupe, aꞌỹja poꞌwara ꞌgã nupe. Nuapoi futari ꞌgã mamaꞌe tywera— ꞌjau Jejui ꞌga ꞌgã nupe. —Je ꞌã pẽnekiꞌyraretea, Jarejuwarete ꞌga remimurera. Aꞌeramũ je ꞌjau pẽ nupe: “Je ꞌã morowykyeꞌema jara”. Aꞌeramũ je tee pẽ muꞌjau morowykyeꞌema rupi pẽnemiapoeꞌem are— ꞌjau ꞌga ꞌgã nupe.
ꞌGã nupe oporogytapaw ire Jejui ꞌga awau osou judeu ꞌgã jatykaaw ipe.
Aꞌe pe ipoteu maꞌe ꞌga wapyka ꞌũina. Aꞌeramũ Jejui ꞌga ree iporomutareꞌema ꞌgã ꞌjau ajaupe:—ꞌAwamũ morowykyeꞌema. Maran sipo ꞌga ꞌawamũ ipoteu maꞌe ꞌga rerekoi nũ?— ꞌjau ꞌgã ajaupe. —ꞌGa po katuꞌogamũ ki saꞌe ꞌga upe: “Nuenuwi futari ꞌga Moisesi ꞌga porogytafera raꞌe”, saꞌe ki ꞌga upe aꞌi kũi— ꞌjau ꞌgã ꞌupa ajaupe.Aꞌeramũ ꞌgã ꞌjau Jejui ꞌga upe:—Esageay te Moisesi ꞌga remikwasiarer imũ ae katuꞌoga morowykyeꞌema rupi enee?— ꞌjau ꞌgã ꞌga upe.
Aꞌeramũ Jejui ꞌga ꞌjau ꞌgã nupe:—Pejejeymawa ywy kwara pype iꞌaramũ sipo nepenuẽmi ywy kwar awi morowykyeꞌema rupi? Morowykyeꞌema rupi agawewi nipo iꞌari ywy kwara pype pẽ nui. Aꞌetea nipo penuẽm futat jui morowykyeꞌema rupi. Nepeejaraꞌuweri ywy kwara pype imỹina— ꞌjau ꞌga ꞌgã nupe.
Aꞌeramũ ꞌga ꞌjau ipoteu maꞌe ꞌga upe:—Epo epopyo— ꞌjau ꞌga ꞌga upe.Aꞌerauwe futat ꞌga opo popywau. Aꞌeramũ futat ꞌga po ojekatuꞌoka ꞌga po owajara ꞌjawe etee futat.
Aꞌe resakawe fariseu ꞌgã awau ũꞌjãu jui. Morowykyeꞌema rupi ꞌga katuꞌogamũ ꞌgã amaraꞌneramũ Jejui ꞌga ree. Aꞌeramũ ꞌgã afuewereteteramũ ꞌga ree.—Maran te jane Jejui ꞌga rerekoi? Jemime te raꞌu jane ꞌga jukai nũ?— ꞌjau ꞌgã ajaupe.
Janeruwarete ꞌga remipyyrũmet“Fariseu ꞌgã ifuewerete te ene ree” ꞌe renupawe Jejui ꞌga awau jui. Kwaiwete ꞌgã awau ꞌga rupi. Aꞌeramũ ꞌga ojeroꞌwu maꞌe ꞌgã katuꞌokapap.
ꞌGã katuꞌog ire ꞌga ꞌjau ꞌgã nupe:—Je momeꞌu kasi pejepe ꞌgã nupe ne— ꞌjau ꞌga ꞌgã nupe.
Ymã te Janeruwarete ꞌga ojeꞌega momeꞌwara ꞌga upe kaꞌarana kwasiarukari Jejui ꞌga ree rakue. Aꞌeramũ Jejui ꞌga mamaꞌe apou Isai ꞌga remikwasiarer imũ etee futat rakue.
“Koromũ je upe oporowyky maꞌe ꞌga, jeremipyyrũmera ꞌga. Jeremifutararete ꞌga. Aꞌeramũ je tekuꞌiramũ tekou ꞌga ree.Teꞌagesagea je amono ꞌga upe ꞌga rerekwaramũ. Aꞌeramũ nipo ꞌga jepãjẽ mũ etee futat mamaꞌe apou akou.Ywy pewara ꞌgã nupe nipo ꞌga jeremiaporama momeꞌwau akou.‘Otywer awi opoit maꞌe ꞌgã nipo ꞌga imogyau wemiayuwamũ’, ꞌjau ꞌga ꞌgã nupe najuejue etee.
Nimaraꞌnei ꞌga ae ree. Aꞌeramũ ꞌga ojeꞌegayaweꞌem.Wafukaiteꞌema ꞌga kwe pewara ꞌgã nupe. Ojee etee ꞌga ojerowiaraipeꞌema.
Ajemuaẽm te ꞌga ae ree. Ojeroꞌwu maꞌe ꞌgã nee ꞌga opotaꞌwaramũ.Ikuꞌipap maꞌe ꞌgã nee ꞌga ojejukau esage. Aꞌeramũ ꞌgã akuꞌiramũ ajemogyau nũ.Afuakaramũ ꞌga ꞌgã nee. ‘Jeruwarete ꞌga ojeꞌega pẽ nupe’, ꞌjau ꞌga ꞌgã nupe, ꞌga jeꞌega ꞌgã erowiareꞌemauwe.Aꞌeramũ nipo ꞌgã ꞌga jeꞌega rerowiaa ajemogyau.
ꞌGa ree nipo judeueꞌema ꞌgã jemogypyygi. ‘Anure nipo ꞌga jane katuꞌogi Jarejuwarete ꞌga upe’, ꞌjau nipo ꞌgã ajaupe”,ꞌjau Isai ꞌga ikwasiaa Jejui ꞌga ree rakue. Aꞌeramũ Jejui ꞌga mamaꞌe apou ꞌga remikwasiarer imũ etee futat.
Anure ꞌgã amũ mamaꞌeukwaawa rerekwara ꞌga rerua Jejui ꞌga upe. ꞌGã nemierurera ꞌga nojeꞌegi futari. Mamaꞌeukwaawa ꞌga mojeꞌegukareꞌema ꞌga mogou. Mamaꞌe resagukareꞌema nanẽ ꞌga upe nũ. Aꞌeramũ ꞌgã ꞌga rerua Jejui ꞌga upe. Aꞌerauwe Jejui ꞌga ꞌga katuꞌoka, mamaꞌeukwaawa moia ꞌga wi. Aꞌerauwe ikatuꞌogipyrera ꞌga jeꞌegi ꞌgã nupe. Mamaꞌe resaka nanẽ ꞌga akou nũ.
Aꞌe resakarera ꞌgã oporesagamũ ajemogyau Jejui ꞌga ree.—Tỹỹ. Okatuꞌok ꞌga ꞌga raꞌe— ꞌjau ꞌgã ajaupe. —Janeruwarete ꞌga remimurera ꞌga te ꞌũi? Janeremiapesagera ꞌga te ꞌagamũ ꞌũi?— ꞌjau ꞌgã ajaupe.
Aꞌe renupawe fariseu ꞌgã ꞌjau ꞌgã nupe:—Mamaꞌeukwaawa ꞌwyriara jeꞌeg imũ te ꞌga ꞌga pirewara moiri ꞌga wi— ꞌjau ꞌgã ꞌgã nupe. —PesepuMamaꞌeukwaawa ꞌwyriara rera mukũi tapyꞌỹja jeꞌeg imũ. Satanasi ꞌjawamũ, Pesepu ꞌjau nũ. pãjẽ mũ etee ꞌga imoiri ꞌga wi— ꞌjau ꞌgã ꞌgã nupe.
ꞌGã ꞌeawera kwaapawe Jejui ꞌga ꞌjau ꞌgã nupe:—ꞌGã amũ nipo ojoꞌoka oywy pype ajamueu— ꞌjau ꞌga ꞌgã nupe. —Maran sipo ꞌgã amũ aꞌeramũ ojoꞌoka oywy pype ajamueu. Ajaupi etee futat ajuapisaupap, ojomateepapa ajaupi etee futat— ꞌjau Jejui ꞌga uꞌama oporogytau ꞌgã nupe. —Maran sipo aꞌeramũ majepeja amunaw ipewara ꞌgã ojoꞌoka ajaupi tee futat ajuapisawamũ— ꞌjau Jejui ꞌga ꞌgã nupe uꞌama.
—Nan iapo re amunipo ꞌã mamaꞌeukwaawa remiayuwa ijomateepawi ajaupi etee futat— ꞌjau Jejui ꞌga ꞌgã nupe.
—“Pesepu pãjẽ mũ ꞌga mamaꞌeukwaawa peꞌai ꞌgã nui”, peꞌje ako jee ko. Aꞌeramũ je ꞌjau pẽ nupe: Maꞌja pãjẽ mũ ajee pẽnemiayuwa ꞌgã mamaꞌeukwaawa moiri ꞌgã nui jepi? NaJarejuwarete ꞌga pãjẽ mũ rũi nipo ꞌgã imoiri ꞌgã nui jepi?— ꞌjau ꞌga ꞌgã nupe.
—Ose sipo munaꞌywa ifuakat maꞌe ꞌga rog ipe, ꞌoga jara ꞌga fareꞌemamũ? Naani. Nosei futari. Ifuakat maꞌe ꞌga far ire etee isei ꞌga rog ipe, ꞌga karaemã pojekau ꞌga wi— ꞌjau Jejui ꞌga ꞌgã nupe. —Mamaꞌeukwaawa ꞌwyriara ifuakat maꞌe ꞌjawe. Ipãjẽ futat numiamũ. Aꞌere Janeruwarete ꞌga te pãjẽretea, mamaꞌeukwaawa ꞌwyriara pãjẽ apyraap. Maꞌeramũ ꞌã ae Jarejuwarete ꞌga pãjẽ mũ etee mamaꞌeukwaawa moiri ꞌgã nui— ꞌjau Jejui ꞌga ꞌgã nupe.
—Je ree iporomutareꞌema ꞌgã najeremiayuwa rũi— ꞌjau Jejui ꞌga ꞌgã nupe. —Jeporowyky are je poareꞌema ꞌgã nanẽ naje upe rũi oporowyky. Mamaꞌeukwaawa upe te ꞌgã porowykyi— ꞌjau Jejui ꞌga ꞌgã nupe.
—Maꞌeramũ ꞌã je ꞌi pẽ nupe: Janeruwarete ꞌga pẽtywera omoit pẽ nui, jui pẽpoiriweramũ, je ꞌi pẽ nupe. Aꞌere ꞌga nomoiri futari Uꞌagesage kuraparamũ pẽtywera pẽ nui— ꞌjau Jejui ꞌga ꞌgã nupe. —Pẽẽ mũ nipo je kurapa agawewi pejejemogyau. Aꞌetea nipo Janeruwarete ꞌga pẽtywera moiri pẽ nui, ojeupe peporogytaramũ. Aꞌere ꞌga Uꞌagesage kuraw ire pẽtywera nomoiri futari pẽ nui. Jarejuwarete ꞌga ꞌAgesage pãjẽ mũ etee je mamaꞌeukwaawa moiri ꞌga wi. “Pesepu pãjẽ mũ te ꞌga mamaꞌeukwaawa moiri ꞌga wi” ꞌjaramũ pẽẽ Jarejuwarete ꞌga ꞌAgesage kuraparamũ. Aꞌeramũ nipo Janeruwarete ꞌga pẽtywera moireꞌema pẽ nui. ꞌAwamũ miamũ ꞌga namoiri futari pẽtywera pẽ nui. Anure nanẽ nipo ꞌga imoireꞌema Uꞌagesage kuraparamũ pẽ nui nũ— ꞌjau Jejui ꞌga ꞌgã nupe.
—Yꞌwa ꞌywa ꞌjawe pẽẽ. Yꞌwa ꞌyp katurama iꞌa katuram tãmẽjẽ futat. Yꞌwa ꞌyw aꞌwyreꞌema oꞌywa ꞌjawe etee futat niꞌaaꞌwyri. Aꞌeramũ ki pẽẽ yꞌwa katurama resag ire ꞌjau jupe: “ꞌAgamũ ꞌywa katurama. Sãꞌã iꞌa katurama tãmẽjẽ”, ꞌjau ki pẽẽ jupe. Aꞌere pẽẽ yꞌwa aꞌwyreꞌema resag ire ki ꞌjau tãmẽjẽ jupe: “ꞌAgamũ ꞌywa aꞌwyreꞌema. Sãꞌã iꞌa aꞌwyreꞌema”, ꞌjau tãmẽjẽ pẽẽ jupe esaka— ꞌjau ꞌga ꞌgã nupe.
34,35 —Esage maꞌe ꞌjawe futat pejemogy numiamũ. Aꞌere pẽtywet futat pejejemogyau— ꞌjau ꞌga ꞌgã nupe. —Maran sipo ajee nanuaramũ pejemogy esage maꞌe ꞌjawe pejejeꞌega? Naesage maꞌe arũi futat pẽẽ. Esage maꞌe ꞌgã eaꞌat mamaꞌe esage are etee futat. Aꞌeramũ ꞌgã mamaꞌe esage are etee futat oporogytau. Iaꞌwyreꞌema ꞌgã eaꞌat mamaꞌe tywer are etee futat. Aꞌeramũ mamaꞌe tywer are etee futat ꞌgã oporogytau— ꞌjau Jejui ꞌga ꞌgã nupe.
—Pẽẽ mũ nipo pejejeꞌega ekoete pejejemogyau. Aꞌeramũ je ꞌjau pẽ nupe: Anure wowase pẽ majatykaaw ipe nipo Janeruwarete ꞌga ꞌi pẽ nupe: “Maꞌeramũ te erejeꞌeg ekoete ekou rakue?” ꞌga ꞌi pẽ nupe.
Aꞌeramũ Moisesi ꞌga remikwasiarer are moromuꞌjara ꞌgã ojeꞌega ꞌga upe, fariseu ꞌgã netee:—Oreremiapoeꞌema eapo amũ oree. Taruesak ꞌjau— ꞌjau ꞌgã ꞌga upe.
Aꞌeramũ Jejui ꞌga ꞌjau ꞌgã nupe:—ꞌAwauwaramũ miamũ ꞌã nepẽaꞌwyri futari pejejemogyau ꞌga upe. “Oreremiapoeꞌema eapo amũ oree”, peꞌje ꞌã jee numiamũ. Aꞌere je naapoaꞌuweri mamaꞌea pẽ nupe pẽnemiesagamũ. Juna ꞌga ree etee je pẽ mueaꞌari pẽ mogyau— ꞌjau Jejui ꞌga ꞌgã nupe. —Sãꞌã ipira Juna ꞌga mokona rakue. Aꞌeramũ ꞌga ꞌã muapyt osea ipira reweg ipe rakue. Nan tee futat nipo pẽnekiꞌyramũ je seri muapyr etee ywy pe, ꞌgã tejuka re— ꞌjau Jejui ꞌga ꞌgã nupe.
—Ymã te ꞌã Juna ꞌga rekoi Jarejuwarete ꞌga jeꞌega momeꞌwaramũ rakue. Aꞌeramũ ꞌã Janeruwarete ꞌga ꞌga monou ojemomeꞌwaukaa Ninewa pewara ꞌgã nupe rakue. “Kwe pe ekwap je momeꞌwau Ninewa pewara ꞌgã nupe”, ꞌjau ꞌga ꞌã ꞌga upe rakue. Ipira amun ire te ꞌã Juna ꞌga awau Jarejuwarete ꞌga momeꞌwau Ninewa pewara ꞌgã nupe rakue. Juna ꞌga jeꞌega renupawe peuwara ꞌgã opoia otywer awi rakue. Aꞌeramũ nipo ꞌgã ꞌjau pẽ nupe: “Norokwaawi futari ore Kuꞌjywa ꞌga ikue. Aꞌetea ore orojeupe Juna ꞌga ꞌga momeꞌu ypyrauwe oropoit orotywer awi ikue”, ꞌjau nipo ꞌgã pẽ nupe, Jarejuwarete ꞌga rowase pẽ majatykaaw ipe— ꞌjau Jejui ꞌga ꞌgã nupe. —Juna ꞌga aꞌjea futat esage maꞌea rakue. Aꞌere ꞌã je te esage maꞌea Juna ꞌga apyraapa. Aꞌetea ꞌã naje rerowiari pejepe pejejemogyau— ꞌjau Jejui ꞌga ꞌgã nupe.
—Janeruwarete ꞌga rowase pẽ majatykaaw ipe nipo Sepa ywy pewara ꞌwyriara ẽẽ nanẽ nipo ꞌjau pẽ nupe: “NaKuꞌjywa kĩã remiayuwa rũi agawewi je ikue. Aꞌetea je ojot muku awi Sarumãu kĩã jeꞌega renupa ikue. Sarumãu kĩã iꞌakwaawa agawewi kĩã ikue”, ꞌjau nipo ẽẽ pẽ nupe. Aꞌeramũ je ꞌjau pẽ nupe: Aꞌjea futat Sarumãu ꞌga iꞌakwaap maꞌea rakue. Aꞌere ꞌã je te iꞌakwaawete maꞌea je rekoi. Maꞌeramũ gatu nipo ꞌã naje rerowiari pejepe, aꞌe je ꞌã pẽ nupe— ꞌjau Jejui ꞌga ꞌgã nupe.
43,44 Aꞌeramũ Jejui ꞌga ꞌjau ꞌgã nupe nũ:—Pẽ nui omoir ire nipo mamaꞌeukwaawa ioi ywy akỹmeꞌema rupi opytaawa mũ rekaa akou. Aꞌeramũ nipo opytaawa mũ resakeꞌemawe ꞌjau ojeupe etee futat nũ: “Maran te ꞌã nooi tejekwawer ipe etee futat tejewya nũ ꞌi?” ꞌjau nipo ojeupe. Aꞌeramũ nipo ojewya ꞌua werekwarera ꞌga resaka. Erekwarera ꞌwyriar amuteeramũ nipo akoweꞌem ee. Ijekatuꞌoguu tuwamũ.
Aꞌeramũ nipo opytuna majatykau awau. Sete nipo opytuna rerua. Aꞌea te nipo itywerete. Aꞌeramũ te nipo erekwarera ꞌga teꞌarareteramũ— ꞌjau Jejui ꞌga ꞌgã nupe imomeꞌwau. —Nan tee pẽẽ. Jejeꞌega rerowiareꞌemamũ pẽtywet pejejemogyau jee— ꞌjau ꞌga ꞌgã nupe.
ꞌGa porogyta pype Jejui ꞌga y ẽẽ ꞌua, ꞌga rewirera ꞌgã netee. Ukupepewara ꞌgã nupe owaẽma.—Toroporogyta Jejui kĩã upe ꞌjau— ꞌjau ẽẽ ꞌgã amũ nupe.
Aꞌeramũ ꞌga amũ ꞌjau Jejui ꞌga upe:—Eney ẽẽ ꞌut owaẽma enerewirera ꞌgã netee janee. “Toroporogyta kĩã upe ꞌjau”, eꞌi ẽẽ oree— ꞌjau ꞌga Jejui ꞌga upe.Aipo ojeupe ꞌeramũ Jejui ꞌga ꞌjau ꞌga upe:—Aꞌjea— ꞌjau ꞌga ꞌga upe.
Aꞌeramũ Jejui ꞌga ꞌjau ojepyriwara ꞌgã nupe:—Maranuaramũ te pẽẽ jey ꞌjawe jee? Maranuaramũ te pẽẽ jerewirera ꞌgã ꞌjawe jee?— ꞌjau ꞌga ꞌgã nupe.
Aipo ꞌara rupiwewe futat Jejui ꞌga uẽma ꞌog awi awau wapyka ypia remeꞌyꞌwarimũ. Ajatyka maꞌe ꞌgã nupe oporogytau.
Aꞌeramũ kwaiwete ꞌgã ꞌua ajatykau ꞌga ree. Aꞌeramũ ꞌga awau uꞌaa wapyka yaruu pype. Aꞌeramũ ꞌga yaruu pype uꞌar ire ꞌgã oporogytau ojee ajatyka maꞌe ꞌgã nupe, mamaꞌe mũ momeꞌwau ꞌgã nupe, ꞌgã muꞌjau ꞌUwarete ꞌga ree. ꞌGa renupara ꞌgã ꞌupa ꞌyisiga pype.—Kũimaꞌe ꞌga amũ akou oko pe juowuuran aꞌỹja momopoa.
Aꞌeramũ aꞌỹja mũ uꞌaa pe pe ꞌga wi. Aꞌere ꞌga imomopor ire wyraꞌi ruri iꞌwau etee ꞌga wi.
Amumera uꞌaa ywy aꞌwyreꞌema pype ꞌga wi. Kwaiwete ita. Aꞌeramũ ꞌyja otyweꞌemamũ jupe. ꞌYi tyweꞌria te. Jaruete futat opopoa numiamũ. Aꞌere nooi apoa kwe pe. Aꞌeramũ kwaraya imomỹijaga etee. Ita rakuwa ijukau etee.
Amumera aꞌỹja uꞌaa juemy pype. Aꞌeramũ jua imoteu etee ꞌga wi. Aꞌeramũ jawaiwa iapisau etee.
Amumera aꞌỹja te ajee uꞌat ywy katurama pype. Aꞌeramũ opopoa. Aꞌeramũ ywy esage pype uꞌat maꞌefera te uꞌaramũ kwaiwete. Ajepeja ꞌywaꞌaa sẽg iꞌaa. Ajepeja ꞌywaꞌaa sesẽta iꞌaa. Ajepeja ꞌywaꞌaa trĩta iꞌaa— ꞌjau Jejui ꞌga imomeꞌwau ꞌgã nupe.
—Ee pejejeapyoweramũ ki peapyaka katu jejeꞌeg are— ꞌjau Jejui ꞌga ꞌgã nupe.
Oporogytapaw ire ꞌga uẽma yaruu awi nũ. Aꞌeramũ ore ꞌga remimuꞌeramũ ꞌga rerowyka, oroporonupa ee ꞌga upe:—Maꞌeramũ te ereporogyta sigaty etee te ꞌgã nupe? Maꞌeramũ ene ꞌgã muꞌjau morogytau etee ki ꞌei?— ꞌjau ore ꞌga upe.
Aꞌeramũ Jejui ꞌga ꞌjau oree:—Tejuwarete ꞌga jeꞌeg imũ futat je ruri pẽ muꞌjau ꞌga ree. ꞌAwamũ Jeruwa ꞌga pẽ mogyi wemiayuwamũ jejeꞌega renupa katu katuaramũ, aꞌe je ꞌã pẽ nupe— ꞌjau ꞌga oree. —Aꞌere je porogytai sigaty etee te pẽ muꞌjau ee. Kasi aꞌe pe tesirũmera ꞌgã we ikwaawi erujewi ne, aꞌe je— ꞌjau Jejui ꞌga oree.
—Jejeꞌeg are eapyowet maꞌeramũ Janeruwarete ꞌga pẽ mueapyoi ee. Aꞌere ꞌga jejeꞌeg are eapyowereꞌema ꞌgã namueapyoi ee. Ee ꞌgã neapyoweramũ etee te ꞌga ꞌgã mueapyoi ee— ꞌjau ꞌga oree. —Aꞌere ee eapyowereꞌema ꞌgã ꞌgã amuꞌeawera mokaꞌjamawi etee.
Jejeꞌeg are eapyowereꞌema ꞌgã wanup futat jejeꞌega numiamũ. Aꞌere ꞌgã naeapyoi futari ee. Amãꞌjãu agawewi ꞌgã jeremiapofer are. Aꞌetea ꞌgã naeapyoi ee. Maꞌeramũ je ꞌã morogytau etee imomeꞌui pẽ nupe pẽ muꞌjawamũ. Imomeꞌu katu re ꞌgã neapyo ekoeteramũ ajemogyau ee ne— ꞌjau Jejui ꞌga oree.
—Ymã te Janeruwarete ꞌga kaꞌarana kwasiarukari ꞌgã nee Isai ꞌga upe rakue:“Jejeꞌeg are nipo ꞌgã apyakai agawewi ajemogyau. Aꞌetea nipo ꞌgã naeapyoi ee.Amãꞌjãu nipo ꞌgã mamaꞌe are. Aꞌere nipo ꞌgã nuesakatui. Uꞌakwaaweꞌemamũ nipo ꞌgã ee. Wapya rawopytyma ete nipo ꞌgã jui. Wapymĩãu ete nipo ꞌgã jui nanẽ nũ. ‘Kasi janereapyoramũ ee ne’, ꞌjau nipo ꞌgã.Ee weapyo re amunipo ꞌã ꞌgã poiri futari otywer awi. Aꞌeramũ amunipo ꞌã je ꞌgã katuꞌogi ꞌgã tywer awi”,ꞌjau Janeruwarete ꞌga ojeꞌega kwasiarukaa ꞌgã nupe rakue— ꞌjau Jejui ꞌga wemimuꞌeramũ oree.
—ꞌGã amũ nipo naeapyoweri futari jejeꞌeg are. Aꞌeramũ ꞌgã weapyoeꞌemamũ futat ajemogyau ee. Aꞌere ꞌã naꞌgã ꞌjawe rũi te pẽẽ. Pẽneapyowet te pẽẽ jejeꞌeg are pejejemogyau. Aꞌeramũ pẽẽ pejejeapyoramũ pejejemogyau ee. Aꞌeramũ pẽẽ aꞌeramũ pejekuꞌiramũ pejejemogyau ee. Janeypy ꞌgã ꞌã iporesagiwet futat jeremiapo are rakue numiamũ. Janeruwarete ꞌga jeꞌega momeꞌwara ꞌgã, amumera ꞌga remiayuwa ꞌgã. Mĩmera ꞌgã iporesagiwet ee rakue numiamũ. Iporenuwiwet jejeꞌeg are rakue numiamũ. Aꞌere ꞌã ꞌgã manũi erujewi je rureꞌemauwe rakue— ꞌjau Jejui ꞌga oree.
—Peapyaka ki jejeꞌeg are. Tamueapyo pẽẽ tejeꞌeg are ꞌjau— ꞌjau ꞌga oree.
—Sãꞌã yꞌwa aꞌỹja. Nan tee futat Janeruwarete ꞌga jeꞌega. Aꞌỹja mũ nipo ꞌã uꞌaa pe pe ꞌga wi. Aꞌea nipo ꞌã wyraꞌia ꞌua iꞌwau etee ꞌga wi. Nan tee futat nipo Janeruwarete ꞌga jeꞌega renupara ꞌgã amũ. ꞌGa jeꞌega renuwi futari numiamũ. Aꞌere nipo ꞌgã naeapyoi ee. Aꞌeramũ mamaꞌeukwaawa ꞌwyriara ꞌua erowiarukareꞌema ꞌgã nupe: “Perowiar awi”, ꞌjau ꞌua ꞌgã nupe. Aꞌeramũ futat ꞌgã momoirukaa je rerowiar awi— ꞌjau Jejui ꞌga oree.
—Sãꞌã yꞌwa aꞌỹja mũ ꞌara ywy aꞌwyreꞌema pype ipopora numiamũ. Aꞌere nitywi apoa. Aꞌeramũ ꞌã opapapa etee. Nan tee futat nipo ꞌgã amũ je rerowiaraiwi etee. Kamẽsĩete nipo ꞌgã je rerowiari. Aꞌere ꞌgã poiri kamẽsĩete je rerowiar awi nũ. Ojeupe mamaꞌeay jesaukarauwe nipo ꞌgã opoia je wi. Aꞌere nipo amumera ꞌgã “Iro ererowiat aipoa?” ꞌjau nipo ꞌgã ꞌua ꞌgã nupe, ꞌgã nerekou tyweaete je rerowiar are. Aꞌerauwe nipo ꞌgã poiri je rerowiar awi je upe oporogyta awi. “Niaꞌwyri ꞌga porogyta raꞌe”, ojeupe ꞌerauwe nipo ꞌgã poiri je wi— ꞌjau Jejui ꞌga oree ore mueapyou ee.
—Sãꞌã yꞌwa aꞌỹja ywy katurama pype uꞌat maꞌea. Aꞌea nipo awau waranupa uꞌaramũ. Nan tee futat Kuꞌjywa ꞌga jeꞌega renupara ꞌgã neapyoramũ ajemogyau ee. Wagoꞌoramũ miamũ ꞌgã nopoiraꞌuweri futari je rerowiar awi. Ojemogypyyka etee futat nipo ꞌgã ajemogyau je ree. Janeruwarete ꞌga pãjẽ mũ etee futat nipo mamaꞌe esage apou ajemogyau. Sãꞌã ywy katurama pype uꞌat maꞌe ꞌara. Aꞌeramũ ꞌã uꞌaramũ kwaiwete. Ajepeja ꞌywaꞌaa sẽg iꞌaa. Aꞌere ajepeja ꞌywaꞌaa sesẽta iꞌaa. Ajepeja ꞌywaꞌaa trĩta iꞌaa. Nan tee futat jejeꞌega renupara ꞌgã mamaꞌe esage apoi Jarejuwarete ꞌga remifutar imũ etee futat— ꞌjau Jejui ꞌga oree, ore mueapyou ee.
Aꞌeramũ Jejui ꞌga mamaꞌe mũ momeꞌwau ꞌgã nupe najuejue etee futat nũ:—Mamaꞌe mũ je amomeꞌu pẽ nupe. Jarejuwarete ꞌga rowase pẽ majatykaaw are je pẽ muꞌei— ꞌjau ꞌga ꞌgã nupe.—Kũimaꞌe ꞌga amũ akou juowuu raꞌỹja tyma oko pe.
Aꞌere ypytun imũ, ꞌga seramũ, ꞌga ree iporomutareꞌema ꞌga ruri juowuunana raꞌỹja tyma juowuu raꞌỹja põꞌõ me ꞌga wi. Aꞌere ꞌga itym ire awau jui nũ. Aꞌeramũ opopoa waranupa awau. Ajuꞌjajuꞌjawe futat numiamũ. Iꞌywa nanẽ nũ ajuꞌjajuꞌjawe etee futat. Aꞌere iꞌa oteei ajaui. Aꞌeramũ ꞌgã iꞌaramũ tãmẽjẽ esaka. Aꞌeramũ ko jara ꞌga remiayuwa ꞌgã ꞌjau ꞌga upe: “Juowuunana nipo eretym eko pype raiꞌi ki sa. Maꞌeramũ nãꞌã ipopori eewe reꞌã”, ꞌjau ꞌgã ꞌga upe— ꞌjau Jejui ꞌga imomeꞌwau ꞌgã nupe. —Aꞌeramũ ko jara ꞌga ꞌjau ꞌgã nupe: “Je ree iporomutareꞌema ꞌga nipo aꞌỹja werut ityma jeko pe raiꞌi. ‘Tamoteꞌat ꞌga koa ꞌjau’ eꞌi nipo ꞌga jee raiꞌi”, ꞌjau ꞌga ꞌgã nupe.—Aꞌeramũ ꞌga remiayuwa ꞌgã ꞌjau ꞌga upe: “Juowuunana jui ipoꞌoa te erefutat?” ꞌjau nipo ꞌgã ꞌga upe.
—Aꞌere ꞌga ꞌi etee ꞌgã nupe: “Naani. Pepoꞌo awi. Kasi aꞌe pe pemososok eewe te ne. Tene ijuwamũ raꞌne. Aꞌere tamũꞌẽukat ajaui imonookara ꞌgã nupe ꞌjau. ‘Pemũꞌẽ raꞌne juowuunana jui. Aꞌeramũ pẽẽ imonoꞌoga, ikuꞌafaa, erawau iapyau. Iapy re pẽẽ juowuurete monooka erawau ejaa yrũ pype’ taꞌe ꞌgã nupe ꞌjau”, ꞌjau ko jara ꞌga wemiayuwa ꞌgã nupe— ꞌjau Jejui ꞌga imomeꞌwau ꞌgã nupe.
31,32 Imomeꞌupaw ire Jejui ꞌga mamaꞌe mũ momeꞌwau ꞌgã nupe nũ, ꞌgã muꞌjau Jarejuwarete ꞌga remiayuwa ꞌgã nee:—Sãꞌã yꞌwaꞌỹiꞌĩꞌĩa, mostarda ꞌjawa. Aꞌeramũ ꞌã ae ityma. Aꞌeramũ ꞌã opopoa awau oꞌywuuramũ. Aꞌeramũ ꞌã wyraꞌia ajaꞌyrapyau akã are, waity mogyau ee— ꞌjau Jejui ꞌga uꞌama ꞌgã nupe.Aipo Jejui ꞌga ꞌea wemiayuwa jemomytunawama upe ꞌga ꞌi poromũ. ꞌAwamũ ꞌga rerowiaara ꞌgã inãinãnĩꞌĩ etee. Aꞌere ꞌgã anure kwaiwete ꞌgã jemomytuni nipo ajemogyau. Series,
Aꞌeramũ ꞌga mamaꞌe mũ momeꞌwau ꞌgã nupe, ꞌgã muꞌjau ee nũ:—Sãꞌã kũjã uꞌi mojerawa. Aꞌeramũ ꞌã imojopypeawa monou ipype. Inãinãnĩꞌĩ etee agawewi ꞌã imonou ipype. Aꞌetea ꞌã awua— ꞌjau Jejui ꞌga ꞌgã nupe uꞌama.Aipo Jejui ꞌga ꞌea nanẽ wemiayuwa jemomytunawama upe ꞌga ꞌi poromũ.
Mamaꞌe mũ ꞌga omomeꞌu ꞌgã nupe ꞌgã muꞌjawamũ nũ. Mamaꞌe mũ momeꞌueꞌem ire amunipo ꞌã ꞌga nimuꞌjawi futari.
Ymã te ꞌã Janeruwarete ꞌga kaꞌarana kwasiarukari ee ꞌga amũ upe rakue:“Mamaꞌe mũ je amomeꞌu ꞌgã nupe Tejuwarete ꞌga ree ꞌgã muꞌjawamũ.Ywy apoeꞌemauwe ꞌgã naeapyoi ee. Aꞌeramũ je ꞌgã mueapyou ee”,ꞌjau ꞌga ikwasiaa Jejui ꞌga ree rakue. Aꞌeramũ Jejui ꞌga morogyta momeꞌwau ꞌgã nupe, ee ꞌgã muꞌjawamũ, ꞌga remikwasiarer imũ etee futat.
Jejui ꞌga ꞌgã mueapyoawetꞌGã nupe oporogytapaw ire Jejui ꞌga awau ꞌgã nui. Awau osou ꞌog ipe nũ. ꞌGa remiayuwamũ nanẽ ore arawau orosou ꞌga rupi nũ. Aꞌeramũ ore ꞌjau ꞌga upe:—Ore mueapyo ape eporogyta are, juowuu pype opopot maꞌe are— ꞌjau ore ꞌga upe.
Aꞌeramũ Jejui ꞌga ꞌjau oree:—Sãꞌã ae aꞌỹja esage tyma. Nan tee futat je, Jarejuwarete ꞌga remimureramũ.
ꞌAwa ywya ko ꞌjawewara. Je rerowiaara ꞌgã aꞌỹi esagea ꞌjawewara. Je rerowiareꞌema ꞌgã aꞌỹi esage pype opopot maꞌe ꞌjawewara. Mamaꞌeukwaawa ꞌwyriara remiayuwa futat aipo ꞌgã. Je ree iporomutareꞌema ꞌgã mamaꞌeukwaawa ꞌwyriara futat. Aꞌeramũ mamaꞌeukwaawa ꞌwyriara je rerowiareꞌema ꞌgã mokwasiꞌwau jeremiayuwa ꞌgã pype. Anure nipo je Jarejuwarete ꞌga rowase pẽ majatykaramũ, Jarejuwarete ꞌga remimureramũ ywagipewara ꞌgã monou kwe pe mamaꞌe tywera apoara ꞌgã monoꞌogukaa. Ojomotywerukaarera ꞌgã neewe nipo je ꞌgã monoꞌogukaa ꞌgã nupe, mamaꞌeukwaawa rapyawa pype ꞌgã momopoawamũ.
Tata rakuwa pype futat nipo ꞌgã awau ajemogyau. Eukwere nipo ꞌgã jemogyi waemamũ. Waꞌjykãjamũ nipo ꞌgã ajemogyau ay upe— ꞌjau ꞌga oree imomeꞌwau.
—Janeruwarete ꞌga remiayuwa ꞌgã etee te ywagipewara ꞌgã weroo ywag ipe ꞌgã mogyau Jarejuwarete ꞌga pyri. Aꞌeramũ nipo ꞌgã najuejue etee ꞌga remiayuwa ꞌgã nesaka, ꞌga pyri ꞌgã jemogyramũ. Aꞌeramũ nipo ꞌgã nesakara ꞌgã ꞌjau: “Aꞌjea futat ꞌgã jemogyi Kuꞌjywa ꞌga remiayuwamũ”, ꞌjau nipo ꞌgã ꞌgã nesakawe— ꞌjau Jejui ꞌga oree, ore mueapyou ee.—Ee pejejeapyoweramũ ki peapyaka katu jejeꞌeg are— ꞌjau Jejui ꞌga oree.
Aꞌeramũ Jejui ꞌga mamaꞌe mũ momeꞌwau oree nũ:—Sãꞌã ꞌga amũ mamaꞌe epy mũ resaga ywy pype. Aꞌeramũ nipo esakarera ꞌga ꞌjau ojeupe: “Kuu. Ymã te sipo ꞌã ꞌga amũ imimi imỹina rakue. ꞌAwa pa je ywy amut tejee kwy”, ꞌjau ꞌga ojeupe etee futat. “Aꞌeramũ jemaꞌea futat imimipyrera ꞌjau kwy”, ꞌjau nipo ꞌga ojeupe. Aꞌeramũ ꞌga imỹina gatu raꞌne. Aꞌeramũ nipo ꞌga awau okaraemã meꞌega kaꞌaranũũ are. Aꞌeramũ nipo ꞌga kaꞌaranũũ rerawau ywy jara ꞌga upe, ojeupe imuawamũ. Nan tee futat pẽẽ. Jarejuwarete ꞌga remiayuwamũ pejejemogyweramũ pẽẽ pejepoia pejejemifutar imũ mamaꞌe apo awi— ꞌjau Jejui ꞌga oree.
45,46 Aꞌeramũ ꞌga mamaꞌe mũ momeꞌwau oree nũ:—Jarejuwarete ꞌga remiayuwamũ ae rekoa ita epy ꞌjawe. Sãꞌã ita muara ꞌga ita epy resaga. Esakawe nipo ꞌga ꞌjau ojeupe: “Koa je afutat”, ꞌjau nipo ꞌga ojeupe. Aꞌeramũ nipo ꞌga okaraemã meꞌega ita epy muawamũ— ꞌjau Jejui ꞌga oree. —Nan tee futat pẽẽ. Jarejuwarete ꞌga remiayuwamũ pejejemogyweramũ pẽẽ pejepoia pejejemifutar imũ etee mamaꞌe apo awi— ꞌjau Jejui ꞌga oree. Series,
Aꞌeramũ ꞌga mamaꞌe mũ momeꞌwau oree nũ:—Jarejuwarete ꞌga rowase pẽ majatykaaw are je pẽ muꞌei— ꞌjau ꞌga oree. —Taityuu momoara ꞌgã ꞌã taityuu monou imomoa ꞌy pe. Ipype kwaiwete pira jejag ire ꞌã, ꞌgã imatãu imua nũ. Aꞌeramũ nipo ꞌgã ipira renũꞌjãu jui. Pira esagea etee nipo ꞌgã imonou yrũ pype. Pira aꞌwyreꞌema nipo ꞌgã imomopoa etee.
Nan tee futat Janeruwarete ꞌga rowase pẽ majatykaaw ipe ywagipewara ꞌgã oi mamaꞌe tywera apoara ꞌgã peꞌau esage maꞌe ꞌgã nui, ꞌgã mojoꞌoka ꞌgã monou mamaꞌeukwaawa rapyaw ipe. Tata rakuwa pype futat nipo ꞌgã oi ajemogyau akuekuewamũ. Aya nipo ꞌgã maema ꞌgã naꞌjywa mokãina ꞌgã mogyau— ꞌjau ꞌga oree imomeꞌwau.
Aꞌeramũ ꞌga oporonupa ee oree:—Pẽneapyo te pejejeupe jeremimomeꞌu are raꞌe?— ꞌjau ꞌga oree.—Orereapyo ore ee arajemogyau— ꞌjau ore ꞌga upe.
Aꞌeramũ Jejui ꞌga ꞌjau oree:—Pejejeupe jeremimomeꞌufer are pejejeapyoramũ pejejemogyau pejemuꞌjara ꞌgã ꞌjawe etee futat. Jarejuwarete ꞌga remikwasiarukarer are pejamuꞌjaramũ nipo pẽẽ. Ymã we te ꞌã pẽneapyo Jarejuwarete ꞌga jeꞌeg are rakue. Aꞌere ꞌã ꞌawamũ pẽneapyo jejeꞌeg are nũ. Aꞌeramũ nipo pẽẽ ꞌgã muꞌearũmũ ꞌga jeꞌeg ymaner are, jejeꞌega reewe— ꞌjau ꞌga oree. —Karaemã jara ꞌjawe pẽẽ pejejemogyau. Sãꞌã karaemã jara ꞌga okaraemã rerekoa. Iymanera ꞌga nuetygi futari. Okaraemã momytuna erekou ipyu. Mamaꞌe pyaua nanẽ ꞌga ꞌã erekou nũ. Nan tee futat pẽẽ. Pẽneapyo jejeꞌeg are. Jarejuwarete ꞌga jeꞌeg ymaner are nanẽ ꞌã pejejeapyoramũ pejejemogyau nũ— ꞌjau Jejui ꞌga oree.
Morogyta momeꞌupaw ire Jejui ꞌga awau uẽma amunaw awi. Ojeꞌwyr ipe ꞌga awau, Nasare pe ꞌga awau opytawaipa. Peu wekwaw ipe ꞌga peuwara ꞌgã muꞌjau judeu ꞌgã jatykaaw ipe. Aꞌeramũ peuwara ꞌgã ajemogyau oporesagamũ ꞌga ree:—Awỹja te ꞌga amuꞌakwaap mamaꞌe are nũꞌũ? Maꞌja pãjẽ mũ sipo ꞌga aeremiapoeꞌema apoi?— ꞌjau ꞌgã ajaupe.
—Maꞌeramũ sipo ꞌga jane muꞌei mamaꞌe are? NaMoisesi ꞌga remikwasiarer are moromuꞌjara ꞌga raꞌyra rũi agawewi ꞌga. Aꞌetea ꞌga ꞌã ifuewet jane muꞌe are. Aꞌere jane nienuwi ꞌga porogytaa— ꞌjau ꞌgã ꞌga upe. —ꞌYjepana pinara ꞌga raꞌyra ꞌga te ꞌã. Mari ẽẽ te ꞌã ꞌga ya. ꞌga, Jose ꞌga, Simão ꞌga, ꞌga. Mĩmera ꞌgã ꞌã ꞌga rewirera.
Nuerowiari futari ꞌgã ꞌga.Aꞌere Jejui ꞌga ꞌi ꞌgã nupe:—Sãꞌã Janeruwarete ꞌga jeꞌega momeꞌwara ꞌgã oa kwe pe ꞌga jeꞌega momeꞌua. Aꞌeramũ ꞌã kwe pewara ꞌgã jẽmĩ ꞌgã jeꞌega rerowiaa. Aꞌere ꞌã ꞌgã ꞌwyr ipewara ꞌgã jẽmĩ nuerowiari ꞌgã. ꞌGã pytuna ꞌgã miamũ ꞌã ꞌga rerowiareꞌema ajemogyau— ꞌjau Jejui ꞌga ojeꞌwyr ipewara ꞌgã nupe. —Nan tee futat ajee ꞌã kwe pewara ꞌgã jẽmĩ je rerowiari. Aꞌere ꞌã jeꞌwyr ipewaramũ jẽmĩ naje rerowiari pejepe pejejemogyau— ꞌjau ꞌga ꞌgã nupe.
Nuerowiari wejue ꞌgã ꞌga. Aꞌeramũ ꞌga aeremiapoeꞌema mamaꞌe apoarũmeꞌem ojeꞌwyr ipe. Inãinãnĩꞌĩ etee ꞌga iapoi peu.
Anure Erote ꞌga, Garireja ywy pewara ꞌgã ꞌwyriara ꞌga, Jejui ꞌga rera renupa. ꞌGa amũ Jejui ꞌga remiapofera momeꞌwau ꞌga upe. Aꞌeramũ ꞌga ꞌjau wemiayuwa ꞌgã nupe:—Juã Batista ꞌga nipo ꞌut oferapa raiꞌi nũ. Aꞌeramũ nipo aꞌe ꞌga aeremiapoeꞌem apou— ꞌjau ꞌga ꞌgã nupe.Erote ꞌga Juã ꞌga jukaukaa ꞌgã nupe rakue. Aꞌeramũ ꞌga weaꞌaramũ ꞌga ree, Jejui ꞌga remiapofera renupawe. 3,4 Ymã te Erote ꞌga wewirera ꞌga remireko ẽẽ pojekai ꞌga wi rakue. Erotiasi ẽẽ pojekau ꞌga wi rakue, Filipe ꞌga wi rakue. Aꞌeramũ ꞌga ẽẽ rerekou katu rakue. Aꞌeramũ Juã ꞌga ꞌjau ꞌga upe: “Niaꞌwyri nanuara. Ejewirera remireko ꞌã erepojeka ꞌga wi. Ymã ꞌã Janeruwarete ꞌga ojeꞌega kwasiarukari Moisesi ꞌga upe rakue: ‘Peko awi pejejuemireko are’, ꞌjau ꞌga ꞌã ikwasiarukaa ꞌga upe rakue. Aꞌetea ꞌã ereapo nanuara. Aꞌeramũ ene etywereteramũ ekou Jarejuwarete ꞌga upe” ꞌjau Juã ꞌga Erote ꞌga upe rakue.Aꞌeramũ Erote ꞌga amaraꞌneramũ Juã ꞌga ree, ꞌga pofaa, ꞌga munewukaa moromunepawa pype rakue. Series, ꞌGa jukaa ꞌga ifutaa numiamũ. Aꞌere ꞌga kyjei judeu ꞌgã nui. “Juã ꞌga ꞌã Janeruwarete ꞌga jeꞌega momeꞌwara futat”, eꞌi te ꞌã judeu ꞌgã ajaupe jepi. Aꞌeramũ Erote ꞌga okyjau Juã ꞌga juka awi. Anure Erote ꞌga maraka apou. Uꞌaawera ꞌara rupi ꞌga maraka apoi. Aꞌeramũ Erotiasi ẽẽ raꞌyra ẽẽ ojerokyau maraka are ajatyka maꞌe ꞌgã nowase. Aꞌeramũ Erote ꞌga akuꞌiramũ ẽẽ jeroky are. Aꞌeramũ ꞌga ꞌjau ẽẽ upe:—Maꞌja te erefutat? Tamono eneremifutara enee ꞌjau— ꞌjau ꞌga ẽẽ upe. —Maꞌja te erefutat? Naꞌe ekoetei je enee. “Tamono eneremifutara enee ꞌjau”, aꞌe te je enee— ꞌjau ꞌga ẽẽ upe rakue. Aꞌerauwe ẽẽ awau ujãna oy ẽẽ upe ꞌjau:—“Maꞌja te erefutat?” eꞌi kĩã jee. “Tomono eneremifutara enee ꞌjau”, eꞌi kĩã jee. Maꞌja te je aenũi kĩã upe?— ꞌjau ẽẽ oy ẽẽ upe rakue.—“Juã Batista kĩã akagera erurukat imonogukaa paratu pype jee”, ere kĩã upe kyn— ꞌjau ẽẽ waꞌyra ẽẽ upe rakue.Aꞌeramũ ẽẽ awau ojewya ꞌjau ꞌga upe:—Juã Batista kĩã akagera erurukat paratu pype imonogukaa wã nupe jee kĩꞌĩ— ꞌjau ẽẽ ꞌga upe rakue. Aipo ojeupe ẽẽ ꞌeramũ Erote ꞌga uꞌarasigamũ ꞌũina ẽẽ ꞌe are. “Maꞌeramũ je ꞌjau ẽẽ upe raꞌe ꞌũ: ‘Eneremifutara tomono enee ꞌjau’, ꞌjau ẽẽ upe raꞌe ꞌũ”, ꞌjau ꞌga ojeupe, uꞌarasigamũ ꞌũina. Aꞌere ꞌga wemimoꞌwyꞌwyrera ꞌgã nemianuwamũ aipo ꞌga ꞌi ẽẽ upe. Aꞌeramũ ꞌga ojenosõu iapoeꞌem are. “Kasi aꞌe pe jeꞌme are ꞌgã nekoi ajaupe ne kwy”, ꞌjau ꞌga ojeupe. Aꞌeramũ ꞌga ẽẽ remienũiwera apoukaa ojeupe. Aꞌeramũ ꞌga wemiayuwa ꞌgã amũ monou Juã ꞌga ajuwonogukaa rakue.—Moromunepawa pype Juã ꞌga ꞌami. Peꞌje pejewau ꞌga ajuwonoka. Aꞌeramũ pẽẽ ꞌga akagera rerua paratu pype ẽẽ upe— ꞌjau ꞌga ꞌgã nupe rakue. Aꞌeramũ ꞌgã iapou, ojeupe ꞌga ꞌeawer imũ etee futat. Aꞌeramũ ꞌgã paratu pype Juã ꞌga akagera rerua ꞌga upe. Aꞌeramũ Erote ꞌga imonou Erotiasi ẽẽ raꞌyra ẽẽ upe. Ojeupe ꞌgã imurauwe ẽẽ imonou oy ẽẽ upe.—Kweramũ, aꞌni— ꞌjau ẽẽ oy upe rakue. “Erote ꞌga ꞌga jukaukat ꞌgã nupe” ꞌe renupawe Juã ꞌga remiayuwa ꞌgã awau ꞌga reumera upe erawau imonou inuga ita kwara pype. Aꞌeramũ ꞌgã awau imomeꞌwau Jejui ꞌga upe.
Ojeupe Juã ꞌga jukaawera momeꞌurauwe Jejui ꞌga ꞌjau wemimuꞌeramũ oree:—Awotyweꞌeme soo raꞌne ꞌjau— ꞌjau ꞌga oree.Aꞌeramũ ore arawau oroyaapa yaruu pype. Aꞌere ꞌgã kwaiwete oreo kwaawi.—Soo ꞌga rewiri ꞌga porogyta renupa ꞌjau— ꞌjau ꞌgã ajaupe.Aꞌeramũ ꞌgã awau ypia ywyri.
Ojekog ire Jejui ꞌga uẽma yaruu awi. Koꞌikoꞌi ete mytuna ꞌgã ꞌua owaẽma oree. ꞌGã nesakawe Jejui ꞌga ajemuaẽma ꞌgã nee. Ojeroꞌwu maꞌe ꞌgã ꞌgã erua ꞌga upe. Aꞌeramũ ꞌga ꞌgã katuꞌoka.
Kaaruwamũ ore ꞌga remimuꞌeramũ ꞌjau ꞌga upe:—Kaarup, ki ꞌei. Aꞌere nitywi mamaꞌea ꞌau ꞌgã nemiꞌuramũ ki ꞌei— ꞌjau ore ꞌga upe. —Emono ꞌgã jarejewi. Too ꞌgã amunawa mũ pype wemiꞌurama mua ojeupe ꞌjau— ꞌjau ore ꞌga upe.
Aꞌere Jejui ꞌga ꞌi etee oree:—Naani. Nooi futari ꞌgã. Pẽẽ te mamaꞌea pemono ꞌgã nupe— ꞌjau etee ꞌga oree.
—Nitywi futari mamaꞌea— ꞌjau ore ꞌga upe. —Sĩku etee kanapeꞌia. Mukũiꞌĩ etee ipiraꞌia. Aꞌea niapoi ꞌgã nupe— ꞌjau ore ꞌga upe. Aꞌeramũ ꞌga ꞌjau oree:—Perut ajee jee— ꞌjau ꞌga oree.Aꞌeramũ ore erawau ꞌga upe. Aꞌeramũ ꞌga ojee ajatyka maꞌe ꞌgã nupe ꞌjau:—Peꞌje pejeapyka juoꞌwi ꞌarimũ— ꞌjau ꞌga ꞌgã nupe.Aꞌeramũ ꞌgã wapyka. Aꞌere Jejui ꞌga kanapeꞌi pyyka opo pe ipiraꞌi reewe. Aꞌere ꞌga eramãꞌjãu ywau opo pe. Aꞌeramũ ꞌga ꞌjau ꞌUwarete ꞌga upe:—Auꞌjete mamaꞌea eremut oree. Ene te ꞌã eneresage oree— ꞌjau ꞌga ꞌUwarete ꞌga upe.Aipo ꞌe re ꞌga kanapeꞌi mowowoka ipira reewe ꞌga imopẽpena imonou wemimuꞌeramũ oree. Omowowogamũ ojemeꞌyita oree. Aꞌeramũ ore imonou wapyk maꞌefera ꞌgã nupe. Aꞌeramũ futat ꞌgã ojemiꞌwaa. Ojemiꞌwapaw ire ꞌgã ꞌjau:—Niapoi agawewi akiko. Aꞌetea ojemeꞌyi ꞌga upe ꞌga omowowogamũ— ꞌjau ꞌgã ajaupe. —Janeruwarete ꞌga te omeꞌyi janee. Aꞌeramũ jane jarejewegamũ rẽwẽjẽmĩ jarejemogyau. Janeruwarete ꞌga jarejeupe imeꞌyjeꞌem ire amunipo ꞌã jane tyꞌara rerekoi— ꞌjau ꞌgã ajaupe.ꞌGã jemiꞌwapaw ire ore emyrera monoꞌoga yrũ pype. Tusi yrupemũũ matyneema. Kwaiwete ꞌgã ojemiꞌwaa. Sĩku miu agawewi kũimaꞌefera ꞌgã pytuna. Aꞌe pe kũjãmera nũ kunumĩmera ꞌgã netee. Aꞌetea ꞌgã naꞌupawi kumia. Wewegamũ ꞌgã jui.
Aꞌere Jejui ꞌga wemimuꞌeramũ ore monou ojewi:—Peꞌje iruukwe je renune. Kwe katy pejewau pejeyaapa— ꞌjau ꞌga oree. —Je apyta raꞌne. Tamono ꞌgã ꞌgã ꞌwyr ipe ꞌjau nũ. Aꞌeramũ pẽẽ pejewau je renune— ꞌjau ꞌga oree.Aꞌeramũ ore arawau ꞌga wi ꞌga rejaa ojeteeꞌi. Ojewi mytuna ꞌgã mono re Jejui ꞌga awau ojeupia ywytyra rupi. Ojetee futat ꞌga ꞌũina oporogytau ꞌUwarete ꞌga upe ypytunimũ.
Aꞌe pe ore arawau arakou oroyaapa. Mukuu te ore oi. Poje ywytuua ꞌua oree, ꞌy ryjuapi retee.
Kuꞌem jaꞌwyjaꞌwyramũ Jejui ꞌga ꞌua ore rewiri. ꞌY rajape ꞌarimũ etee futat ꞌga ꞌua watau akou. ꞌUa ꞌga ore rupisika.
ꞌY rajape ꞌarimũ ꞌga ata resakawe ore orokyjau ꞌga wi. Orekyjea ore pifuakaꞌroka.—Ajaga nipo kwe ꞌut owaẽma janee kũi— ꞌjau ore aruafukaita arajaupe.
Aꞌerauwe Jejui ꞌga ꞌjau oree:—Pekyje awi je wi. Je te ojot pẽ newiri— ꞌjau ꞌga oree.
Aꞌerauwe Pedro ꞌga ꞌjau ꞌga upe:—Ene futat nipo ereko, ki Kuꞌjyp? Je futat ꞌjau, je mono ape je muatau ꞌy rajape ꞌarimũ ejeꞌjawe— ꞌjau Pedro ꞌga ꞌga upe.
Aꞌeramũ Jejui ꞌga ꞌjau ꞌga upe:—Ere ajee ejua— ꞌjau ꞌga ꞌga upe.Aꞌerauwe Pedro ꞌga awau ojypa yaruu awi. Aꞌeramũ futat ꞌga awau watau ꞌy rajape ꞌarimũ Jejui ꞌga repejãna.
Poje ꞌga weaꞌaramũ erujewi ywytu are. Aꞌerauwe ꞌga kyjei. Aꞌeramũ ꞌga awau wypywygamũ. Aꞌeramũ ꞌga wafukaita Jejui ꞌga upe:—Je poar ape, ki Kuꞌjyp! Jerypywyk je tekou— ꞌjau ꞌga wafukaita, Jejui ꞌga upe.
Aꞌeramũ Jejui ꞌga ꞌga popyyka ojeꞌega ꞌga upe:—Maꞌeramũ ene ekyjau ete ꞌũ? Maꞌeramũ te ene nerejemogypyygi etee je ree? Je rerowiaꞌriꞌi tãmẽjẽ ꞌã ape— ꞌjau ꞌga Pedro ꞌga upe.
Aꞌeramũ ꞌga ꞌga rerua eruꞌaa yaruu pype. Ore pype ꞌgã ꞌarauwe ywytu wojeramũ.
Aꞌerauwe ore ꞌjau Jejui ꞌga upe, yaruu pype ajemogy maꞌeramũ:—Aꞌjea futat. Ene te ꞌã Jarejuwarete ꞌga raꞌyraretea— ꞌjau ore ꞌga upe, ꞌga muorypa.
Aꞌeramũ ore arawau oroyaapa orojekoka Genesare ywy are. Jejui ꞌga kwaaw ire peuwara ꞌgã ojeꞌega monou kwe pewara ꞌgã nupe:—Peꞌje pejejua Jejui ꞌga resaka. Ojeroꞌwu maꞌe ꞌgã nerua ꞌga upe— ꞌjau ꞌgã ojeꞌega monou ꞌgã nupe.Aꞌeramũ ꞌgã ojeroꞌwu maꞌe ꞌgã nerua ꞌga upe.
Aꞌeramũ ꞌgã ꞌjau Jejui ꞌga upe:—Tene ꞌgã eneraity pypiremeꞌywa pyygi etee agawewi— ꞌjau ꞌgã ꞌga upe.Aꞌeramũ ꞌga raity pypiremeꞌywa pyygarera ꞌgã ojekatuꞌokapap najuejue etee futat.
Anure fariseu ꞌgã amũ ꞌua Moisesi ꞌga remikwasiarer are moromuꞌjara ꞌgã netee Jerusareg awi oporonupa ee Jejui ꞌga upe:
—Maꞌeramũ te eneremiayuwa ꞌgã nuapoi mamaꞌea jareypy ꞌgã jeꞌeg ymaner imũ?— ꞌjau ꞌgã ꞌga upe. —Ymã te ꞌã janeypy ꞌgã ꞌi ajaupe rakue: “Janeruwarete ꞌga janejepoeja afutat. Mamaꞌe ꞌu enune jarejepoeiteꞌema ꞌeramũ janetyweramũ Jarejuwarete ꞌga upe”, ꞌjau ꞌgã ajaupe rakue. Aꞌeramũ ore orojepoeita orojemiꞌwar enune ꞌgã ꞌeawer imũ etee futat jepi. Aꞌere ꞌã eneremiayuwa ꞌgã nojepoei ojemiꞌwar enune ꞌgã ꞌeawer imũ— ꞌjau ꞌgã Jejui ꞌga upe.
Aꞌeramũ Jejui ꞌga ꞌjau ꞌgã nupe:—Maꞌeramũ ajee nepeenuwi Jarejuwarete ꞌga jeꞌega pejejemogyau ꞌũ? Naꞌga jeꞌeg imũ rũi nanẽ pẽẽ mamaꞌe apou nũ. Pejeꞌeawer imũ etee ꞌã pẽẽ mamaꞌe apou. Aꞌeramũ kasi pẽẽ jeremiayuwa ꞌgã agoꞌwau ekoete pejejemimuꞌe tywer are ne— ꞌjau ꞌga ꞌgã nupe.
—Ymã te ꞌã Janeruwarete ꞌga ꞌi rakue: “Peanuw etee ki pejejuwa ꞌga jeꞌega. Pejey ẽẽ jeꞌega nanẽ ianupa etee nũ”, ꞌjau ꞌga ꞌã rakue. “Ujara ꞌgã kurapara ꞌgã ki peapisi”, ꞌjau ꞌã Janeruwarete ꞌga ikwasiarukaa rakue— ꞌjau Jejui ꞌga ꞌgã nupe.
—Aꞌere ꞌã pemuꞌe ꞌgã ꞌgã jara ꞌgã jeꞌega renuw eteeꞌem are etee pejejemogyau. “Pejejara ꞌgã nupe mamaꞌe are pejeporomonowereꞌemamũ ki peꞌje ꞌgã nupe: ‘Pẽ nupewara je amono Jarejuwarete ꞌga upe aiꞌi. Aꞌeramũ je mamaꞌe mũ monoweꞌem pẽ nupe’, peꞌje ki pejejara ꞌgã nupe”, ꞌjau ꞌã pẽẽ ꞌgã muꞌjau tywet pejejemogyau— ꞌjau Jejui ꞌga ꞌgã nupe. —Aipo apoaramũ pẽẽ pejejar are iporomutareꞌemamũ futat. Aꞌeramũ pẽẽ aipo apoaramũ Jarejuwarete ꞌga jeꞌega renupareꞌemamũ futat nanẽ nũ. Jarejuwarete ꞌga jeꞌeg imũ jẽmĩ ꞌã mamaꞌe apoweꞌem. Pejejeaꞌaw imũ etee te ꞌã pẽẽ mamaꞌe apou ekoete pejejemogyau— ꞌjau Jejui ꞌga ꞌgã nupe.
—“Ore Jarejuwarete ꞌga jeꞌeg are oreporenuwiwet jepi”, ꞌjau futatee ꞌã pẽẽ pejejemogyau. Aꞌere pẽꞌme ate. Ymã we te ꞌã Janeruwarete ꞌga ojeꞌega kwasiarukari inuga kaꞌaran are Isai ꞌga upe pẽ nee rakue:
“Nomỹi agawewi ꞌgã weaa je ree. Aꞌetea nipo ꞌgã eꞌi ekoete futat:‘Arafutar ore Jarejuwarete ꞌga. Oroporenuwiweramũ ꞌga jeꞌeg are’, ꞌjau futatee nanẽ ꞌgã ajemogyau nũ.
‘Aramuoryw ore Orojuwarete ꞌga’, ꞌjau futatee ꞌgã jee”, ꞌjau Janeruwarete ꞌga. “Aꞌere ꞌã ꞌgã ꞌmeramũ te.Nomỹi ꞌgã weaa je ree. Naje rerowiari tãmẽjẽ ꞌgã.Uꞌeawer are etee ꞌgã jamuꞌei. Aꞌere ꞌgã ꞌjau ajaupe:‘Jarejuwarete ꞌga jeꞌeg are je pẽ muꞌei’, ꞌjau futatee ꞌgã ajaupe”,ꞌjau Janeruwarete ꞌga ikwasiarukaa inuga kaꞌaran are Isai ꞌga upe rakue— ꞌjau Jejui ꞌga ꞌgã nupe.
Aꞌeramũ Jejui ꞌga ꞌjau mytuna ꞌgã nupe:—Peꞌje pejejua pejeapyakau jejeꞌeg are. Pejejeapyoramũ ee pejejemogyau. Napẽ pype oo maꞌefera rũi pẽ motywet Janeruwarete ꞌga upe pẽ mogyau. Pẽ nui uẽm maꞌea te pẽ motywet Janeruwarete ꞌga upe. Pẽjeꞌegaiwa te pẽ motywet Janeruwarete ꞌga upe— ꞌjau Jejui ꞌga ꞌgã nupe.
Aꞌeramũ ore Jejui ꞌga remimuꞌeramũ ꞌga rerowyka arajua oroporogytau ꞌga upe:—Nafutari fariseu ꞌgã enejeꞌega raꞌe— ꞌjau ore ꞌga upe.
Aꞌeramũ Jejui ꞌga ꞌjau oree:—Anure nipo Janeruwarete ꞌga ꞌgã nereko tyweretei ꞌgã ꞌeawer are. Sãꞌã koa. Ko jara ꞌga ꞌã opopot ekoete maꞌe kaꞌa poꞌoa. Wemitymera etee ꞌã ꞌga imuaranuwukaa oko pype. Nan tee futat nipo Janeruwarete ꞌga iapoi. Ojeꞌeg are ajamuꞌjatyweara ꞌgã nereko tyweri. Aꞌeramũ pẽẽ pejejemuaẽmeꞌema ꞌgã nee. Eaeꞌema ꞌjawe ꞌgã. Eaeꞌema ꞌgã ojopopyyk ekoete ajuerawau kwe pe. Aꞌere nipo ꞌgã ajueruꞌari etee ajuerawau ywy kwara pype. Nan tee fariseu ꞌgã. Naeapyoi ꞌgã Jarejuwarete ꞌga jeꞌeg are. Aꞌetea ꞌgã ajamuꞌe ekoete ee. Aꞌeramũ nipo ꞌgã wemimuꞌe ꞌgã nerawau mamaꞌeukwaawa rapyaw ipe— ꞌjau Jejui ꞌga oree.
Aꞌeramũ Pedro ꞌga ꞌjau ꞌga upe:—Ore mueapyo ape eꞌeawer are, ki Kuꞌjyp. “Napẽ pype oo maꞌefera rũi pẽ motywet Janeruwarete ꞌga upe pẽ mogyau. Pẽ nui uẽm maꞌea tee pẽ motywet Janeruwarete ꞌga upe. Pẽjeꞌegaiwa te ꞌã pẽ motywet Janeruwarete ꞌga upe” ꞌeawer are— ꞌjau ꞌga ꞌga upe.
Aꞌeramũ Jejui ꞌga ꞌjau oree:—Pẽẽ nanẽ nipo nepepyygi we pejeakag imũ raꞌe ki sa? Ekoay pẽẽ naꞌe ki ꞌei. Pẽẽ nanẽ meewei etee pẽneapyo ee raꞌe ki ꞌei.
Nepẽneapyoi we futat nipo jeꞌeawer are ki sa? Pejejemiꞌua nipo pẽẽ imonou pejejuru pe. Aꞌere nipo pẽẽ imokona. Pẽnemiꞌua osou pẽnawyrũ pype. Aꞌere nipo “pẽnemiꞌufera okwapa pẽ nui” ꞌea miamũ pẽ motywereꞌema Janeruwarete ꞌga upe— ꞌjau Jejui ꞌga oree.
—Pẽjeꞌegaiwa te aꞌjea futat pẽ motywet ꞌga upe. Pejejeaꞌaw imũ etee pejejeꞌega. Pẽjeꞌegaiwa te aꞌjea futat pẽywyter aꞌwyreꞌema wesaukat Janeruwarete ꞌga upe.
Mamaꞌe tywer are etee pejejeaꞌaramũ. Aꞌeramũ pẽẽ mamaꞌe apou pejejeaꞌar imũ. ꞌGa amũ nipo weaꞌaramũ akou oporojuka are. Aꞌeramũ nipo ꞌga oporojukau. ꞌGa amũ nipo weaꞌaramũ akou wemirekoeꞌema kũjã are oko are. Aꞌeramũ nipo ꞌga okou ẽẽ ree. Kũjã ẽẽ mũ nipo weaꞌaramũ akou omeneꞌema kũimaꞌe are oko are. Aꞌeramũ nipo ẽẽ okou ꞌga ree. ꞌGã amũ nipo weaꞌaramũ mamaꞌe tesirũ apo are. Aꞌeramũ nipo ꞌga otyweramũ akou Jarejuwarete ꞌga upe. ꞌGa amũ nipo ojokaraemã futaa akou. Aꞌeramũ nipo ꞌgã amunarũmũ ee. Wemifutar imũ etee oꞌmeramũ nipo. Weaꞌaw imũ etee futat nipo ꞌgã ajuagoꞌwau ajemogyau. Weaꞌaw imũ etee futat nipo ꞌgã Jarejuwarete ꞌga kurapa.
Poromũ te ꞌgã jemotyweawa Jarejuwarete ꞌga upe. Naꞌgã nemiꞌua rũi futat ꞌgã motywet ꞌga upe. ꞌGã jepoejeꞌema miamũ nomotyweri ꞌgã Janeruwarete ꞌga upe— ꞌjau Jejui ꞌga oree, ore mueapyou ee.
Aꞌere Jejui ꞌga ore rerawau pe awi nũ. Tiro ꞌjawa pyri ore oi, Sidoma ꞌjawa pyri ꞌjau.
Peu ore rekoramũ peuwara ẽẽ mũ, judeueꞌema ẽẽ mũ ꞌua ojeꞌega Jejui ꞌga upe:—Ene ꞌã Jarejuwarete kĩã remimurera, Kuꞌjyp. Ejemuaẽm iki je ree, Kuꞌjyp— ꞌjau ẽẽ ꞌua ꞌga upe. —Mamaꞌeukwaawa ꞌup jeraꞌyra kyna pir are. Ojeroꞌwu etee te kyna. Epeꞌa kyna wi jee, Kuꞌjyp— ꞌjau ẽẽ ꞌga upe auꞌjeteramũ.
Aꞌere Jejui ꞌga ẽẽ jeꞌeg anupareꞌema ꞌjawe etee futat. Aꞌeramũ ore ꞌga remimuꞌeramũ ꞌjau ꞌga upe:—Emono ẽẽ jarejewi. Jane rewiri etee ꞌã ẽẽ rekoi wafukaita— ꞌjau ore ꞌga upe.
Aꞌeramũ Jejui ꞌga ꞌjau oree:—Janeruwarete ꞌga je mua Israeu juapyrera ꞌgã nupe etee. Judeu ꞌgã karupaꞌmĩ kaꞌjama ꞌjawe jee. Aꞌeramũ ꞌga je mua ꞌgã nupe, ꞌgã muꞌjaukaa ojee— ꞌjau ꞌga oree. —Aꞌere ẽẽ najudeu arũi. Amutee ẽẽ te— ꞌjau ꞌga oree.
Aꞌere ꞌã ẽẽ ruri ojeaꞌgwaweꞌem futat wapyka wenupyꞌãu ꞌga rowase ꞌjau ꞌga upe:—Je resag ape, Kuꞌjyp. Ejemuaẽm je ree— ꞌjau ẽẽ ꞌga upe.
Aꞌeramũ Jejui ꞌga ꞌjau ẽẽ upe:—Sãꞌã ae kunumĩa mamaꞌe ꞌueꞌemamũ ae kunumĩ remiꞌurama monoeꞌema weymawa upe. Nan tee futat je— ꞌjau Jejui ꞌga ẽẽ upe.
—Aꞌjea futat ere. Aꞌere ywyu mamaꞌe ꞌar ire wã neymawa iꞌui futari— ꞌjau ẽẽ ꞌga upe.
Aꞌeramũ Jejui ꞌga ꞌjau ẽẽ upe:—Je rerowiat ape ekou raꞌe ĩ. Aꞌeramũ je eneraꞌyra ẽẽ katuꞌoka enee— ꞌjau ꞌga ẽẽ upe.Aipo ꞌga ꞌe ypyrauwe futat mamaꞌeukwaawa ojepeꞌau ẽẽ raꞌyra ẽẽ wi.
Aꞌere Jejui ꞌga wemimuꞌeramũ ore rerawau pe awi nũ. Arawau orowaẽma Garirei ypiauu remeꞌyꞌwarimũ. Aꞌeramũ ore arawau orojeupia ywytyra rupi. Aꞌeramũ Jejui ꞌga wapyka wewiri oo maꞌe ꞌgã muꞌjau ꞌUwarete ꞌga ree.
Kwaiwete ꞌgã ꞌua owaẽma ꞌga upe. Ojeroꞌwu maꞌe ꞌgã ꞌgã erua ꞌga upe ꞌgã katuꞌokawamũ. Iteu maꞌefet, eaeꞌem, ikaꞌna maꞌe, ijeꞌegeꞌem, ikaruat maꞌe. Mĩmera ꞌgã ꞌgã werut ꞌga upe. Aꞌeramũ Jejui ꞌga ꞌgã katuꞌokapap.
ꞌGã katuꞌoga resakara ꞌgã oporesagamũ ꞌgã nee.—Kuu. Ijeꞌegeꞌemera ꞌgã ꞌga omojeꞌegukat! Iteu maꞌe ꞌgã ꞌga amafuꞌamukat! Ikaꞌna maꞌe ꞌgã ꞌga ikatuꞌoka. Eaeꞌema ꞌgã ꞌga imamãꞌjãu. Israeu juapyrera ꞌgã Nuwarete ꞌga ꞌgã katuꞌogukaa ꞌga upe— ꞌjau ꞌgã ajaupe.Aꞌeramũ ꞌgã Kuꞌjywa ꞌga muorypa ee.—Ene te ꞌã eneresage oree, ki Kuꞌjyp. Ojeroꞌwu maꞌe ꞌgã erekatuꞌogukat ꞌga upe ore reape— ꞌjau ꞌgã Kuꞌjywa ꞌga upe, ꞌga muorypa ee. —Israeu juapyrera ꞌgã Nuwareteramũ ene ꞌgã katuꞌogukaa ꞌga upe oree— ꞌjau ꞌgã Kuꞌjywa ꞌga upe, ꞌga muorypa ꞌgã nee.
Kwaiwete ꞌgã katuꞌog ire, Jejui ꞌga ꞌjau wemimuꞌeramũ oree:—Ajemuaẽm je tekou ꞌgã nee. Muapyt ꞌã ꞌgã kaaruwamũ jane pyri. Aꞌeramũ ꞌawamũ ꞌgã nemiꞌurama ateepawamũ ꞌgã nui. Aꞌere je najeporomonoweri ꞌgã nee tejewi, ꞌgã nupe mamaꞌe monoweꞌemamũ. Kasi ꞌgã ojeꞌwyr ipe awau ꞌgã manũaiwi tyꞌara upe ne kwy— ꞌjau ꞌga ꞌgã nupe.
Aꞌeramũ ore ꞌjau ꞌga upe:—Amunaweꞌem ipe jane rekoi nũꞌũ. Nitywi mamaꞌea ꞌau. Mõ awi sipo ore mamaꞌe muri ꞌgã mojemiꞌwaawamũ?— ꞌjau ore ꞌga upe.
Aꞌeramũ ꞌga ꞌjau oree:—Marãmaran te pẽkanapeꞌi pytuna?— ꞌjau ꞌga oporonupa ee oree.—Sete kanapeꞌi pytuna muapyapyꞌri etee piraꞌia— ꞌjau ore ꞌga upe.
Aꞌeramũ Jejui ꞌga ꞌjau mytuna ꞌgã nupe:—Peꞌje pejeapyka ywyu— ꞌjau ꞌga ꞌgã nupe.Aꞌerauwe ꞌgã wapyka.
Aꞌeramũ ꞌga kanapeꞌi pyyka opo pe ipiraꞌi reewe. Aꞌeramũ ꞌga ꞌjau ꞌUwarete ꞌga upe:—Auꞌjete mamaꞌea eremut oree. Ene te ꞌã eneresage oree, Kiapiꞌni— ꞌjau ꞌga ꞌUwarete ꞌga upe.Aꞌere ꞌga kanapeꞌi mowowoka imonou wemimuꞌeramũ oree. Omowowogauwe ojemeꞌyita oree. Aꞌeramũ ore imonou wapyk maꞌe ꞌgã nupe.
Aꞌeramũ futat ꞌgã ojemiꞌwaa wewegamũ.—Niapoi agawewi akiko reꞌã. Aꞌetea ojemeꞌyi ꞌga upe janee ꞌga omowowogamũ— ꞌjau ꞌgã ajaupe. —Janeruwarete ꞌga te ꞌã omeꞌyi janee. Aꞌeramũ ꞌã jane jarejewegamũ rẽwẽjẽmĩ jarejemogyau. Janeruwarete ꞌga jarejeupe imeꞌyjeꞌem ire amunipo ꞌã jane tyꞌara rerekoi— ꞌjau ꞌgã ajaupe.ꞌGã jemiꞌwapaw ire ore emyrera monoꞌoga ijaga yrũũũ pype. Sete yrupemũũ ore imatyneema. Kwaiwete te ojemiꞌwat maꞌefera ꞌgã pytuna. Kwaturu miu kũimaꞌefera ꞌgã pytuna. Aꞌe pe ꞌã kũjãmera ꞌgã pytunamũ nũ, kunumĩmera ꞌgã netee. Kwaiwete ojemiꞌwat maꞌefera ꞌgã pytuna.
ꞌGã jemiꞌwapaw ire Jejui ꞌga ꞌgã monou ojewi:—Peꞌje pejewau pejejeꞌwyr ipe nũ— ꞌjau ꞌga ꞌgã nupe.ꞌGã mono re Jejui ꞌga ore reruꞌaa yaruu pype nũ. Aꞌeramũ ore arawau oroyaapa arawau orojekoka Magatã ywy are.
Anure fariseu ꞌgã amũ satuseu ꞌgã amũ netee ꞌua oporogytau Jejui ꞌga upe. Nuerowiari ꞌgã ꞌga. “NaJarejuwarete ꞌga pãjẽ mũ rũi ꞌga mamaꞌe apoi akou”, eꞌi etee ꞌgã ajaupe. Aꞌeramũ ꞌgã ꞌua ꞌga resaka. Aꞌeramũ ꞌgã ꞌjau Jejui ꞌga upe:—Aeremiapoeꞌema eapo amũ ore reape. Taruesak ene mamaꞌe apoa orojemiesagamũ ꞌjau ki sa— ꞌjau ꞌgã ꞌua ꞌga upe.
Aꞌere Jejui ꞌga ꞌgã kwaawi ojee. Aꞌeramũ ꞌga ꞌjau ꞌgã nupe:—Naani. Naapoaꞌuweri je amũ pẽ neape. Naje rerowiari te ꞌã pejepe. Aꞌeramũ je mamaꞌe apoweꞌem pẽ nemiesagamũ— ꞌjau ete ꞌga ꞌgã nupe. —Kaaruwamũ ywak piraga resaka ki peꞌje pejejaupe: “Aiꞌiwe nipo ꞌã nokyri amana”, peꞌje ki ywak piraga resag ire. Aꞌere nipo kuꞌemamũ ywak piragamũ resag ire peꞌje pejejaupe: “ꞌAwamũ amana raꞌe”, ꞌjau nipo pẽẽ ywak piragũũ resag ire. Ywaga resag ire nipo pẽẽ mũ amana kwaapa futat. Aꞌere nipo naje kwaawi pejepe. Jeremiapofera resaka agawewi nipo pẽẽ. Aꞌetea nipo naje rerowiari pejepe. “Janeruwarete ꞌga futat ꞌga mut janee”, ꞌjaweꞌem nipo pẽẽ jee jeremiapofera resag ire miamũ— ꞌjau Jejui ꞌga ꞌgã nupe.
—ꞌAwauwaramũ miamũ ꞌã nepẽaꞌwyri futari pejejemogyau ꞌga upe. “Oreremiapoeꞌema eapo amũ oree”, peꞌje ꞌã jee numiamũ. Aꞌere je naapoaꞌuweri mamaꞌea pẽ nupe pẽnemiesagamũ. Juna ꞌga ree etee je pẽ mueaꞌari pẽ mogyau— ꞌjau Jejui ꞌga ꞌgã nupe.ꞌGã nupe oporogytapaw ire Jejui ꞌga awau pe awi nũ. ꞌGa remimuꞌeramũ nanẽ arawau ꞌga rupi nũ.
Arawau yaruu pype aruꞌaa. Aꞌeramũ ore oroyaapa arawau. Garireja ry owajara katy ore arawau. Aꞌere ore ꞌga remimuꞌeramũ kanapeꞌi reroo mokaꞌjami.
Arawaw ipe Jejui ꞌga ꞌjau oree:—Pejeaꞌgu ki fariseu ꞌgã nui, ꞌgã maniꞌokoꞌo jopype awi, satuseu ꞌgã maꞌe awi ꞌjau— ꞌjau ꞌga oree.
Aipo orojeupe ꞌga ꞌeramũ ore ꞌjau arajaupe:—Kanapeꞌi rerura jane simokaꞌjam raꞌe. Maꞌeramũ ꞌã ꞌga poromũ ꞌga ꞌi janee— ꞌjau ore arajaupe.
Aꞌere Jejui ꞌga, arajaupe ꞌe renupawe, ꞌga ꞌi oree:—Naje rerowiari tãmẽjẽ pejepe pejejemogyau ki ꞌei. Maꞌeramũ nãꞌã aipo peꞌje pejejaupe reꞌã “Kanapeꞌi rerureꞌem are ꞌga ꞌi poromũ janee”, peꞌje reꞌã— ꞌjau ꞌga oree. —Nakanapeꞌi upe rũi je ꞌi poromũ pẽ nupe. “Pejeaꞌgu ki fariseu ꞌgã maniꞌokoꞌo jopypeaw awi, satuseu ꞌgã maꞌe awi nanẽ nũ”, aꞌe te je pẽ nupe kũi. “Morogyta ꞌgã pejejeupe imowuwut ekoete awi ki pejeaꞌgu”, aꞌe te je pẽ nupe kũi— ꞌjau Jejui ꞌga oree.
—Nepẽneapyoi we jejeꞌeg are raꞌe. Pemokaꞌjam nipo jeremiapofera raiꞌi? Kanapeꞌia je imeꞌyitawera raiꞌi? Sĩku etee agawewi ako aiꞌi. Aꞌetea ako je kanapeꞌia omowowok imonou sĩku miu kũimaꞌe ꞌgã mojemiꞌwaawamũ aiꞌi. ꞌGã jemiꞌwapaw ire ako pẽẽ emyrera jaga tusi yrũ pype aiꞌi— ꞌjau ꞌga oree.
—Aꞌere ako je sete kanapeꞌi mowowoka kwaturu miu ꞌgã mojemiꞌwaawamũ aiꞌi nũ. ꞌGã jemiꞌwapaw ire marãmaran yrũa ajee pematyneem emyrera pyu raiꞌi? Sete yrũ etee futat ako aiꞌi. Pemokaꞌjam te raꞌu jeremiapofera raiꞌi nũ? Maꞌeramũ sipo ajee jereaꞌaramũ kanapeꞌi pyu jaretyweꞌem are?— ꞌjau ꞌga oree.
—Nakanapeꞌia rũi je amomeꞌu pẽ nupe “Pejeaꞌgu ki fariseu ꞌgã maniꞌokoꞌo jopypeaw awi” jeꞌea. Aꞌere ꞌã nepẽneapyoi jeꞌeawer are— ꞌjau ꞌga oree.
Aipo orojeupe ꞌga ꞌeramũ ore orojeapyoramũ ꞌga ꞌeawer are.—“Pejeaꞌgu ki fariseu ꞌgã ꞌe awi, satuseu ꞌgã ꞌe awi nanẽ nũ” ꞌe upe te je ꞌi numiamũ— ꞌjau ꞌga oree.
Orojekog ire ore arawau ywyu. Sesariafiripai ywy pe ore arawau. Peu orowaẽm ire Jejui ꞌga oporonupa ee oree:—Maꞌja eꞌi te tekotee ꞌgã jee, pẽnekiꞌyramũ jee jepi?— ꞌjau ꞌga oree.
—“Juã Batista ꞌga te nipo ꞌã ꞌut oferapa raiꞌi nũ”, eꞌi ꞌgã amũ enee jepi. Amumera ꞌgã: “Eliasi ꞌga nipo ꞌã ꞌut ojewya raiꞌi nũ”, ꞌjau enee jepi. Amumera ꞌgã: “Jeremi ꞌga nipo, ꞌga jeꞌega momeꞌwarera ꞌga amũ te nipo ꞌua oferapa oporogytau akou janee nũ”, ꞌjau ꞌgã enee jepi— ꞌjau ore ꞌga upe.
—Pẽẽ nũ. Maꞌja peꞌje ajee jee jepi nũꞌũ?— ꞌjau ꞌga oree.
Aꞌeramũ Simão Pedro ꞌga ꞌjau ꞌga upe:—“Janeruwarete ꞌga remimurera ꞌga futat”, aruꞌe ore jepi— ꞌjau Pedro ꞌga ꞌga upe. —“Okoeteete maꞌe ꞌga raꞌyrarete ꞌga futat”, aruꞌe ore jepi— ꞌjau ꞌga ꞌga upe.
Aꞌeramũ Jejui ꞌga ꞌjau ꞌga upe:—Aꞌjea futat ere poromũ, Simão— ꞌjau ꞌga ꞌga upe, Juã ꞌga raꞌyra ꞌga upe. —Janeruwarete ꞌga mamaꞌe esagea wapo enee, ꞌagamũ ene mueapyoukaa je ree. Naꞌga amũ rũi ene mueapyo je ree. Ywag ipe ako maꞌe ꞌga, Jeruwarete ꞌga futat ene mueapyo je ree— ꞌjau ꞌga Simão ꞌga upe. —Enerer irũa Pedroa. Ita enerer irũa. Sãꞌã pẽẽ ꞌoga apoaramũ ita ꞌarimũ imỹinaramũ itauu monoa ikokaramũ. Aipoa te itauua ꞌoga opyygete etygukareꞌema. Nan tee futat eneꞌeawera “Janeruwarete ꞌga remimurera ꞌga. Okoeteete maꞌe ꞌga raꞌyrarete ꞌga futat”, eneꞌeawera. Aipo eneꞌeawera rerowiaara ꞌgã je amogy tejemiayuwamũ. Ene ꞌã je amogo tejerowiarukaawamũ kwaiwete ꞌgã nupe. Anure nipo ene je rerowiaara ꞌgã ꞌwyriaramũ futat ereko. Kwaiwete nipo ꞌgã je rerowiaa. Je rerowiar ywyapi futat nipo ꞌgã ajemogyau. Mamaꞌeukwaawa ꞌwyriara remiayuwa agawewi nipo afuewereteramũ ꞌgã nee. Aꞌetea nipo ꞌgã nopoiri futari je rerowiar awi. Sãꞌã ꞌoga omỹi esage re iꞌareꞌema. Nan tee futat je rerowiaararetea ꞌgã nopoiruꞌjawi je wi— ꞌjau Jejui ꞌga ꞌga upe.
—Sãꞌã saawi rerekwara. ꞌWyriararete ꞌga woga saawi monou wemiayuwa ꞌga amũ upe. Aꞌeramũ aipo ꞌga mamaꞌe apou oꞌwyriara ꞌga upe, oꞌwyriara ꞌgã jeꞌeg imũ etee futat. Nan tee futat je ene mogou ꞌwyriaramũ tejeꞌeg irũnamũ. Ene futat ꞌawamũ ereko jeremiayuwa ꞌgã muꞌjau jeremifutar are. “Nan tee siapo ꞌjau”, ꞌjau nipo ene ekou ꞌawamũ. Jeremiayuwa ꞌgã nupe aipo ene ꞌeramũ Janeruwarete ꞌga nanẽ aipo ꞌjau enee nũ. “Nan siapo awi”, ꞌgã nupe ene ꞌeramũ Janeruwarete ꞌga nanẽ aipo ꞌjau enee nũ— ꞌjau Jejui ꞌga ꞌga upe.
Aꞌeramũ ꞌga ꞌjau oree nũ:—Je momeꞌu kasi pejepe tekotee ꞌgã nupe ne. “Jejui ꞌga Janeruwarete ꞌga remimurera”, ꞌjaweꞌem pẽẽ ꞌgã nupe— ꞌjau ꞌga oree.
Aꞌe pe futat Jejui ꞌga amanũawama momeꞌwau ypy oree:—Too Jerusareg ipe ꞌjau. Peu futat nipo judeuramũ janeꞌwyriaꞌri ꞌgã je rereko tyweri. Janeꞌwyriaꞌri, mainana ꞌwyriat, Moisesi ꞌga remikwasiarer are moromuꞌjat. Mĩmera ꞌgã nipo je rerekou tyweaete je jukaukaa jefaruu ꞌgã nupe. Aꞌere nipo imuapyra ꞌara rupi Janeruwarete ꞌga je moferawi nũ— ꞌjau ꞌga oree.
Aipo ꞌga ꞌeramũ Pedro ꞌga ꞌga rerojepeꞌauꞌi ore wi, ojeꞌegayau ꞌga upe:—Eneꞌme awi nũꞌũ. Nene rereko tyweraꞌuweri ꞌgã nũꞌũ. Janeruwarete ꞌga nene rereko tywerukaraꞌuweri ꞌgã nupe kũi— ꞌjau Pedro ꞌga ꞌga upe.
Aꞌeramũ Jejui ꞌga ojerowaka amãꞌjãu ꞌga ree:—Ejepeꞌa je wi, ki Satanasi. Mamaꞌeukwaawa ꞌwyriara ene muꞌeukat poromũ jee, ki Pedro. “Tamomoirukat ꞌga ꞌga Ruwarete ꞌga remifutara apo awi ꞌjau”, eꞌi te Satanasi ojeupe. Aꞌeramũ poromũ ene muꞌjaukaa jee kũi— ꞌjau ꞌga Pedro ꞌga upe. —NaJarejuwarete ꞌga remifutar imũ rũi ere aipo ꞌjau jee. Ejemifutar imũ te ere aipo ꞌjau jee— ꞌjau ꞌga ꞌga upe.
Aꞌere ꞌga ꞌjau oree:—Jeremiayuwamũ pejejekoweramũ ki jeremifutar imũ etee futat mamaꞌea peapo. Pejekyjaweꞌem futat pejejereko tywer awi— ꞌjau ꞌga oree. —Pejemanũ awi miamũ pejekyjaweꞌem futat. “Tene ꞌgã je jukai kwy. Napoiraꞌuweri je Jejui ꞌga rerowiar awi”, peꞌje etee ki— ꞌjau ꞌga oree.
—“Najemanũweri je Jejui ꞌga momeꞌu are” ꞌjara ꞌgã nooaꞌuweri futari ywag ipe Jarejuwarete ꞌga pyri— ꞌjau ꞌga oree. —“Je naapoaꞌuweri futari mamaꞌea Jejui ꞌga remifutar imũ” ꞌjara ꞌgã nanẽ nooaꞌuweri ywag ipe Jarejuwarete ꞌga pyri— ꞌjau Jejui ꞌga oree. —Amumera ꞌgã te nipo ajee eꞌi “tene ꞌgã je jukai kwy. Je napoiraꞌuweri Jejui ꞌga rerowiar awi”, ꞌjau. Aipo ꞌjara ꞌgã etee awau ywag ipe, Jarejuwarete ꞌga pyri— ꞌjau Jejui ꞌga oree.
—Okaraemã monoꞌog are etee eaꞌat maꞌe ꞌgã niꞌakwaawi futari. Kwaiwete agawewi ꞌgã karaemã. Aꞌere aipo ꞌgã miamũ nooi futari ywag ipe. Nomỹi ꞌgã weaa Jarejuwarete ꞌga ree. Aꞌeramũ ꞌgã awaweꞌem ꞌga pyri. Mamaꞌeukwaawa rapyaw ipe etee ꞌgã oi. Peu oo re ꞌgã nuẽmarũi futari jui. Nitywi mamaꞌe mũ mamaꞌeukwaawa rapyaw awi ꞌgã nẽnũꞌjãawamũ— ꞌjau ꞌga oree.
—Anure nipo pẽnekiꞌyramũ je ruri tejewya nũ. Tejuwarete ꞌga renyfuga pype nipo tejua, ꞌga pyriwara ꞌgã netee. Aꞌeramũ futat je pẽ mepyau pẽnemiapofer are najuejue etee futat. Tejeꞌeg imũ mamaꞌea apoarera ꞌgã je imonou imogyau ywag ipe Jarejuwarete ꞌga pyri. Tejerowiareꞌema ꞌgã nipo je imonou imogyau mamaꞌeukwaawa rapyaw ipe— ꞌjau ꞌga oree.
—Aꞌjea futat je ꞌi. Aꞌeramũ futat nipo je tejua pẽꞌwyriarareteramũ teꞌỹina pẽ nupe. Pẽẽ mũ nipo je resaka pejemanũ enune, pejeꞌwyriarareteramũ je ruramũ— ꞌjau ꞌga oree.
Anure seis oser ire Jejui ꞌga awau ywytyꞌrarimũ. Ore mũ etee ꞌga erawau ojeupi. Muapyra ꞌgã etee ꞌga erawau ojeupi. Pedro ꞌga, ꞌga, ꞌga rewirera Juã ꞌga. Mĩmera ꞌgã etee ꞌga erawau erojeupia ywytyꞌrarimũ ojeupi.
Peu Jejui ꞌga ojesowoꞌgõka ꞌgã neape. ꞌGa reakwara wenyfugamũ kwara reny ꞌjawe. ꞌGa raitya nanẽ waparasigamũ ꞌga ree nũ. Iaparasig enyfuk te ꞌga raitya ꞌga ree.
Aꞌerauwe ꞌgã Moisesi ꞌga resaka Eliasi ꞌga reewe. Ywag awi ꞌgã nuri oporogytau Jejui ꞌga upe.
Ywag awi ꞌut maꞌe ꞌgã nesakawe Pedro ꞌga ꞌjau Jejui ꞌga upe:—ꞌAwa esageay janee raꞌe. ꞌAu etee sapyta ꞌjau, ki Kuꞌjyp— ꞌjau Pedro ꞌga Jejui ꞌga upe. —Ere futat te je tapỹja apoa pejejeupe? Muapyra tapỹja taruapo pẽ nupe ꞌjau. Ene upe, Moisesi ꞌga upe, Eliasi ꞌga upe ꞌjau— ꞌjau Pedro ꞌga Jejui ꞌga upe.
ꞌGa porogyta pype ywasiga mũ ꞌua ojypa ꞌgã nee nũ. Enyfug esage te ywasiga. Aꞌe rupi futat Janeruwarete ꞌga ojeꞌega mua ꞌgã nupe:—Koromũ futat jeraꞌyrarete ꞌga. Jeremifutararete ꞌga. ꞌGa ꞌã je muorypararetea ojee. Aꞌeramũ ki pẽẽ pejeapyakau ꞌga jeꞌeg are— ꞌjau Janeruwarete ꞌga ojeꞌega mua ywasiga rupi ꞌgã nupe.ꞌGa porogytapaw ire ywasiga ojeupiapap ꞌgã nui nũ.
Jarejuwarete ꞌga jeꞌega renupawe Jejui ꞌga remimuꞌe ꞌgã piryyjamũ jui. ꞌGa jeꞌega ꞌgã mogyjau etee. Aꞌeramũ ꞌgã awau wããpyramũ anuruka ywyu.
Aꞌerauwe Jejui ꞌga awau ꞌgã nepejãna opo mowyka ꞌgã nee.—Pekyje awi. Peꞌje pejejua pejefuꞌama— ꞌjau ꞌga ꞌgã nupe.
Aꞌeramũ ꞌgã wowowyramũ warekou. Aꞌere ꞌgã Jejui ꞌga etee futat esagi ꞌga ꞌamamũ. Ywag awi ꞌut maꞌefera ꞌgã awau ojeupia ywasiga rupi ꞌgã nui nũ.
Ywytyr awi ꞌgã neruaw ipe Jejui ꞌga ꞌjau wemimuꞌe ꞌgã nupe:—Pemomeꞌuaꞌne kasi ꞌgã nupe ne. Pejejekiꞌyramũ je feraw ire tãmẽjẽ tepemomeꞌu ꞌgã nupe ꞌjau— ꞌjau ꞌga ꞌgã nupe.
Aꞌeramũ ꞌgã ꞌjau Jejui ꞌga upe:—Maꞌeramũ ajee Moisesi ꞌga remikwasiarer are moromuꞌjara ꞌgã ꞌi ꞌũ: Ymã ꞌã Janeruwarete ꞌga kaꞌarana kwasiarukari ꞌga amũ upe rakue: “Eliasi ꞌga raꞌne nipo ojesaukat ꞌgã nupe. Aꞌere nipo ꞌga rewiri jeremimonorama ꞌga oi ojesaukaa ꞌgã nupe”, ꞌjau ꞌga ꞌã ikwasiarukaa inuga kaꞌaran are rakue, ꞌjau ꞌgã imomeꞌwau oree jepi— ꞌjau ꞌgã Jejui ꞌga upe.
11,12 Aꞌeramũ Jejui ꞌga ꞌjau ꞌgã nupe:—Aꞌjea futat ꞌgã ꞌi. Eliasi ꞌga ꞌjawewara ꞌga raꞌne futat ako ꞌut aiꞌi. “Auꞌje ki mamaꞌe tywera apo re. Peꞌje ki pejepoia pejetywer awi. Kuꞌjywa ꞌga tepẽ mogy wemiayuwamũ ꞌjau”, ꞌjau ako ꞌga awau pẽ nupe aiꞌi je renune aiꞌi. Aꞌere nepekwaawi futari ꞌga. Aꞌeramũ ꞌgã ꞌga rerekou tyweaete wemifutar imũ etee futat. Anure nipo ꞌgã je miamũ je rerekou tyweaete ꞌga ꞌjawerimũ futat— ꞌjau Jejui ꞌga ꞌgã nupe.
Aipo ojeupe ꞌga ꞌeramũ ꞌgã weapyoramũ ee ajemogyau.—Juã Batista ꞌga ꞌga omomeꞌu janee— ꞌjau ꞌgã. —Juã Batista ꞌga Eliasi ꞌga ꞌjawewara futat— ꞌjau ꞌgã ajaupe.
Ywytyr awi ojyw ire ꞌgã kwaiwete ꞌgã nesaka ywytyra raimy ꞌwyr ipe. Poje kũimaꞌe ꞌga amũ ꞌua, wapyka wenupyꞌãu Jejui ꞌga rowase.
—Ejemuaẽm jeraꞌyra ꞌga ree, ki Kuꞌjyp. Mamaꞌeukwaawa ꞌup ꞌga pir are. Aꞌeramũ ꞌga moypipa— ꞌjau ꞌga Jejui ꞌga upe. —Oypiwauwe ꞌga ꞌari tata pe jepi. ꞌY pe nanẽ ꞌga uꞌaa jepi nũ— ꞌjau ꞌga imomeꞌwau Jejui ꞌga upe.
—Arut futat je ꞌga eneremimuꞌe ꞌgã nupe esaukaa ko numiamũ. Aꞌere ꞌgã nomoiri etee ꞌga wi ko— ꞌjau ꞌga imomeꞌwau Jejui ꞌga upe.
Aꞌeramũ Jejui ꞌga ꞌjau oree:—Maꞌeramũ sipo pẽẽ je rerowiareꞌema pejejemogyau ꞌwei? Ymã agawewi nãꞌã je pẽ muꞌei reꞌã. Aꞌetea nipo ꞌã naje rerowiari tãmẽjẽ ꞌã pejepe. “Nokoaꞌuweri je namutamutat pẽ pype”, aꞌe agawewi je ꞌã pẽ nupe jãꞌnũꞌũ— ꞌjau ꞌga tesirũmera ꞌgã nupe nanẽ nũ. —Peꞌje ꞌga raꞌyra ꞌga rerua jee— ꞌjau Jejui ꞌga ore mũ upe.
Kunumĩ ꞌga resakawe Jejui ꞌga ꞌjau ꞌga pirewara upe:—Ejepeꞌa ꞌga wi— ꞌjau ꞌga jupe.ꞌGa ꞌe ypyrauwe ojepeꞌau ꞌga wi. Aꞌeramũ kunumĩ ꞌga ajarueteramũ.
Aꞌeramũ ore ꞌga remimuꞌeramũ arawau ꞌga repejãna ꞌga pyri katu katu. Aꞌeramũ ore ꞌga upe etee oroporonupa ee:—Maꞌeramũ ajee ore noropeꞌaarũi ꞌga wi raꞌe ꞌũ?— ꞌjau ore ꞌga upe.
20,21 —Naje rerowiari wejue te ꞌã pejepe. Aꞌeramũ pẽẽ aꞌeramũ ꞌga pirewara moirarũmeꞌem ꞌga wi— ꞌjau Jejui ꞌga oree. —Mostarda ꞌjawa raꞌỹi ꞌã sikõsikõiꞌĩ agawewi. Aꞌetea ꞌã otym ire waranup. Aipoa aranuwa ꞌjawe pejemogy re amunipo ꞌã pẽẽ peapo futat mamaꞌea. Je rerowiar etee te te nipo ꞌeramũ tee pearanup— ꞌjau ꞌga oree. —Je rerowiaꞌri re amunipo ꞌã peapo mamaꞌea pejejemiapoeꞌema jepãjẽ mũ. Ywytyra upe amunipo ꞌã pẽẽ ꞌjau: “Ejepeꞌa ꞌaw awi. Peuꞌi ewau eꞌỹina”, ꞌjau amunipo ꞌã ywytyra upe. Aipo ojeupe pẽẽ ꞌerauwe amunipo ꞌã ywytyra ojepeꞌau awau pẽꞌeawer imũ etee futat. Tejerowiaramũ te je tepãjẽ monoi pẽ nupe pẽnemiapoeꞌema apoawamũ— ꞌjau Jejui ꞌga oree. Series,
Anure Jejui ꞌga remimuꞌeramũ ore arajatykau ꞌga ree Garireja ywy pe nũ. Aꞌeramũ ꞌga ꞌjau oree:—Pẽnekiꞌyra agawewi je ꞌã. Aꞌetea nipo Janeruwarete ꞌga je pyygukat anurenureꞌi je ree iporomutareꞌema ꞌgã nupe. Aꞌeramũ nipo ꞌga je jukaukaa ꞌgã nupe. Aꞌere nipo ꞌga imuapyra ꞌara rupi ete je moferawi nũ— ꞌjau ꞌga oree.Aꞌeramũ ore aruꞌarasigamũ arajemogyau. Aipo ꞌga ꞌea ore muꞌarasiga.
Pira juru awi kaꞌaranũũ ywopeꞌia renuẽmawetAnure Jejui ꞌga wemimuꞌeramũ ore rerawau Kafanaũ ꞌjaw ipe nũ. Peu ore waẽmauwe Janeruwarete ꞌga mogytaawa upe kaꞌaranũũ pyykara ꞌgã ꞌua oporonupa ee Pedro ꞌga upe:—Omepy te pẽ muꞌjara ꞌga kaꞌaranũũ pyu Jarejuwarete ꞌga mogytaawa apokatuawa?— ꞌjau ꞌgã Pedro ꞌga upe.
Aꞌeramũ ꞌga ꞌjau ꞌgã nupe:—Omepy futat ꞌga— ꞌjau Pedro ꞌga ꞌgã nupe.Pedro ꞌga rog ipe osouwe Jejui ꞌga ꞌjau ꞌga upe:—Maran te enereapyo ee, ki Simão? Awỹja te kaꞌaranũũ amono ywy jara ꞌga upe? ꞌGa remiayuwa ꞌgã te omepy ywy jara ꞌga upe, ywy are ako maꞌe ꞌgã te raꞌu nũ?— ꞌjau ꞌga Simão Pedro ꞌga upe.
—Ywy are ako maꞌe ꞌgã omepy ywy jara ꞌga upe. Naywy jara ꞌga remiayuwa ꞌgã nũi omepy— ꞌjau Pedro ꞌga ꞌga upe.—Aꞌjea futat— ꞌjau Jejui ꞌga ꞌga upe. —ꞌGa remiayuwa ꞌgã nomepyi futari— ꞌjau Jejui ꞌga. —Janeruwarete ꞌga futat omogytaawa jara. Je ꞌã ꞌga remiayuwa.
Aꞌere ꞌã je kaꞌaranũũ pyykara ꞌgã mepyi. Kasi aꞌe pe ꞌgã je raykai ee ne— ꞌjau Jejui ꞌga Pedro ꞌga upe. —Aꞌeramũ ene ewau ypiauu remeꞌyꞌwarimũ epinaetyka. Eneremimuꞌar ypya pira juru pe kaꞌaranũũ ywopeꞌia mũ ruwi. Aꞌea tereroo ꞌgã mepyau jarejee ꞌjau— ꞌjau Jejui ꞌga Pedro ꞌga upe.Aꞌeramũ Pedro ꞌga awau iapou ꞌga ꞌeawer imũ etee futat.
Anure Jejui ꞌga remimuꞌeramũ ore arajua oroporonupa ee Jejui ꞌga upe:—Manamũ te jane Jarejuwarete ꞌga upe esage maꞌeramũ jarejuapyraapa?— ꞌjau ore ꞌga upe.
Ojeupe aipo ore ꞌerauwe Jejui ꞌga kunumĩ renũina:—Ere ejua ꞌau je pyri— ꞌjau ꞌga ꞌga upe.Aꞌerauwe kunumĩ ꞌga amũ ꞌua ꞌga repejãna ꞌga rerowyka.
3,4 Aꞌeramũ Jejui ꞌga ꞌjau oree:—Peesak te kunumĩ ꞌga ꞌama je pyri?— ꞌjau ꞌga oree. —Kunumĩ ꞌgã nojerowiaraiwi ojee tee jepi. Ujar are ꞌgã jemogypyygi. Ujara ꞌgã jeꞌeg imũ etee ꞌgã mamaꞌe apoi. Aꞌeramũ je ꞌjau pẽ nupe: Kunumĩ ꞌjawewara ꞌgã etee je amogy ꞌwyriaramũ tejepyri. Kunumĩ ꞌgã ꞌjawe pejemogy re te je pẽ mogyau ꞌwyriaramũ tejepyri. Kunumĩ ꞌjawewara ꞌgã etee esage maꞌeramũ jee— ꞌjau Jejui ꞌga oree.
—Kunumĩ ꞌgã nee ojejukau esage maꞌeramũ je reewe futat pejejuka esage— ꞌjau ꞌga oree.
—Kwaiwete kunumĩ ꞌgã je rerowiari ajemogyau. ꞌGa amũ nipo je rerowiar awi kunumĩ ꞌgã momoirukaa ꞌeramũ nipo Janeruwarete ꞌga ꞌgã nereko tyweretei— ꞌjau ꞌga oree. —Sãꞌã ae ita mogoa ojojuri. Aꞌeramũ ꞌã ae ojomonou ojomomoa ꞌyẽꞌẽ pype ajajukau. Aꞌere nipo ꞌy pe imomoripyrera ꞌga reko tyweriꞌi etee. Aꞌeramũ futat ꞌga amanũmũ. Aꞌere nipo je rerowiar awi kunumĩ ꞌgã momoirukarera ꞌgã Janeruwarete ꞌga ereko tyweretei futari— ꞌjau ꞌga oree.
—Nateepawi futari nipo ajaupe mamaꞌe tywera apoara ꞌgã. Iporiayꞌi aipo ꞌgã numiamũ. Aipo ꞌgã te nipo Kuꞌjywa ꞌga wereko tywerete futat imojeroꞌwau etee— ꞌjau ꞌga oree.
—“Jepoa je motywerukat Jarejuwarete ꞌga upe. Mamaꞌe tywera apoukaa jee, je motywerukaa Jarejuwarete ꞌga upe”, ꞌjau ki pejepoa pemonok imonou imomoa pejejewi. Kasi aꞌe pe pẽpoa pẽ motywerukaruꞌjaw ine. “Tepyu nanẽ je mamaꞌe tywer apoi raꞌe” ꞌjaramũ pejepya nanẽ imonoka nũ. Kasi aꞌe pe pẽpya pẽ motyerukaruꞌjaw ine nũ. Pẽpo monoga rayramũ futat pẽ nupe. Aꞌere Janeruwarete ꞌga mamaꞌe tywera apoaramũ pẽ momopori pẽ monou mamaꞌeukwaawa rapyaw ipe. Aipoa te ayrete maꞌea imomoripyrera ꞌgã nupe. “Janepoa jane motywet” ꞌjau pejepoa pemososopap pejewi. Aꞌeramũ te nipo mamaꞌe tywera nepeapouꞌjawi. Aꞌeramũ te peo ywag ipe. “Jarejea pyu mamaꞌe resaga jane motywet” ꞌjaramũ pejejea mosoka imonou imomoa pejejewi. Imosog ire te nipo mamaꞌe tywera nepeapouꞌjawi— ꞌjau Jejui ꞌga oree. —Wea mosoga ay futat wea mosokara ꞌgã nupe. Aꞌere nipo Janeruwarete ꞌga te mamaꞌe tywera apoara ꞌgã momopori imonou mamaꞌeukwaawa rapyaw ipe. Aꞌea te nipo ayay futat aipo pype imonopyrera ꞌgã nupe— ꞌjau Jejui ꞌga oree.
10,11 —Kunumĩ ꞌgã nupe kasi peꞌje ne, “nepeapoi pẽẽ kunumĩꞌĩ”, ꞌjaweꞌem pẽẽ kunumĩꞌĩ ꞌgã nupe, ꞌjau je pẽ nupe. Ywagipewara ꞌgã futat kunumĩ are ojejuka maꞌea. Weape futat ꞌgã kunumĩ rerekoi. Ywag ipe futat ꞌgã nee ojejuka maꞌe ꞌgã jemogyi Jarejuwarete ꞌga pyri— ꞌjau Jejui ꞌga oree. Series,
—Maran te pekwaap? Wyra jara ꞌga amũ sẽg karupaꞌmĩ wereko. Poje karupaꞌmĩa mũ awau okaꞌjama ꞌga wi. Maꞌja sipo ijara ꞌga wapo? Wejat futat ꞌga weymawa jũ me, juowa ꞌwawamũ. Aꞌeramũ ꞌga awau okaꞌjam maꞌe rekaa akou.
Esakawe ꞌga akuꞌiramũ okaꞌjam maꞌefer are. Aꞌe pe ꞌga akuꞌiramũ agawewi futat okaꞌjameꞌem are. Aꞌeramũ ꞌga okaꞌjam maꞌefer are taetu akuꞌiramũ.
Nan tee futat Janeruwarete ꞌga nafutari kunumĩ amũ oa mamaꞌeukwaawa rapyaw ipe— ꞌjau Jejui ꞌga oree.
Mamaꞌe tywera apoara ꞌgã—Je rerowiaara ꞌga amũ nipo mamaꞌe tywera wapo enee. Aꞌeramũ ki ekwap eporogytau ꞌga upe ejeteeꞌi raꞌne— ꞌjau Jejui ꞌga oree. —Ojeupe ꞌga tywera ene imomeꞌu re nipo ꞌga ꞌjau enee: “Aꞌjea futat ako je mamaꞌe tywera apoi enee aiꞌi. Aꞌere je ꞌawamũ naapouꞌjawi”, ꞌjau nipo ꞌga enee. Aꞌeramũ ene ꞌga mojekotyꞌaa ejee nũ.
Aꞌere ki ꞌga ejaykapaweꞌemamũ epytuna ꞌgã amũ eroo ejeupi eroporogytau ꞌga upe. Ymã te Janeruwarete ꞌga kaꞌarana kwasiarukari ꞌga amũ upe rakue: “ꞌGa upe ꞌga remiapo tywera momeꞌuramũ ki pemomeꞌu ꞌgã amũ nemianuwamũ ꞌjau. Majepei ꞌga remianuwamũ ki pemomeꞌu maranamũ mukũja ꞌgã nemianuwamũ. Aꞌeramũ ꞌgã eneꞌe kwaapa ꞌjau”, ꞌjau ꞌga ikwasiarukaa kaꞌaran are rakue.
Aꞌere ki mamaꞌe tywera apoara ꞌga ꞌgã jeꞌega renuweteeꞌemamũ pẽ momeꞌu ꞌga Jejui ꞌga rerowiaara ꞌgã nupe. Aꞌeramũ ꞌgã ojeꞌega ꞌgã nupe Jejui ꞌga rerowiaara ꞌgã jeꞌega renuweteeꞌemamũ pẽẽ ꞌjau ꞌga upe: “NaJaneruwarete ꞌga remiayuwa rũi ene. Mamaꞌeukwaawa ꞌwyriara remiayuwa te ene raꞌe”, peꞌje ki otywer awi ipoireꞌema ꞌga upe— ꞌjau ꞌga oree.
—Aꞌeramũ je ꞌjau pẽ nupe: ꞌGã amũ nupe “Janeruwarete ꞌga pẽtywera omoit pẽ nui”, pẽẽ ꞌeramũ ꞌga imoiri futari ꞌgã nui. ꞌGã amũ nupe te nipo aje peꞌje “Nepẽpoiriweri ꞌã pejetywer awi. Aꞌeramũ ꞌga imoireꞌema futat pẽ nui”, pẽẽ ꞌeramũ ꞌga nomoiri futari ꞌgã nui— ꞌjau Jejui ꞌga oree.
—Aꞌjea futat jeꞌea: Ojeupe mukũjamũ pẽẽ mamaꞌe renũjamũ, Jeruwarete ꞌga mamaꞌe apoi futari pẽꞌeawer imũ. Je rerowiaara ꞌgã ajatykau ꞌupa je upe ojeꞌega. Aꞌeramũ je nanẽ tekou ꞌgã pype nũ. Maranamũ mukũi etee agawewi. Maranamũ muapyꞌri etee agawewi nipo ꞌgã ꞌupa. Aꞌete je ako ꞌgã pype— ꞌjau Jejui ꞌga ꞌgã nupe.
Ajaupe ꞌgã motaꞌwa are ꞌgã muꞌeawetAꞌeramũ Pedro ꞌga awau Jejui ꞌga rerowyka oporonupa ee ꞌga upe:—Tepytuna ꞌga mamaꞌe tywera tejeupe iapouꞌjauꞌjawamũ sipo je maran tejemotaꞌwau ꞌga upe? Sete te sipo je tetaꞌwaramũ ꞌga upe?— ꞌjau ꞌga ꞌga upe.
Aꞌere Jejui ꞌga ꞌi ꞌga upe:—Naani nũꞌũ. Ejeupe ꞌga mamaꞌe tywera apouꞌjauꞌjawamũ ene nanẽ ejemotaꞌwauꞌjauꞌjapa etee futat ekou ꞌga upe, auꞌjeteramũ— ꞌjau Jejui ꞌga ꞌga upe.
—Mamaꞌe mũ je amomeꞌu pẽ nupe pẽ muꞌjau pẽmotaꞌwa are— ꞌjau ꞌga oree. —ꞌWyriara ꞌga amũ nipo ꞌjau ojeupe oporowyky maꞌe ꞌgã nupe: “Peꞌje jeremiayuwa ꞌgã nerua jee. Taje mepy ꞌgã ꞌjau. Kwaiwete ako ꞌgã jekaraemã rerooi imepyaweꞌem aiꞌi. Aꞌeramũ ꞌawamũ pejewau ꞌgã nerua je mepyawamũ”, ꞌjau ꞌga ojeupe oporowyky maꞌe ꞌgã nupe— ꞌjau Jejui ꞌga imomeꞌwau oree.
—Aꞌeramũ ꞌga upe oporowyky maꞌe ꞌgã awau ꞌga remiayuwa ꞌga amũ rerua ꞌga upe. Kwaiwete karaemã ꞌga weroo imepyaweꞌem rakue. Aꞌeramũ “Je mepy ape”, ojeupe ꞌwyriara ꞌga ꞌeramũ ꞌga ꞌjau etee ꞌga upe “nitywi futari”, ꞌjau ꞌga oꞌwyriara ꞌga upe.
Aꞌeramũ ꞌwyriara ꞌga ꞌjau ojeupe oporowyky maꞌe ꞌgã nupe: “Peroo ꞌga meꞌega tekotee ꞌgã nupe ꞌgã nemifajamũ. ꞌGa remireko, ꞌgã naꞌyt, ꞌga karaemã. Mĩmera peroo imeꞌega. Aꞌeramũ pẽẽ ꞌgã nepyfera rerua jee”, ꞌjau ꞌga opoirũ ꞌgã nupe— ꞌjau Jejui ꞌga imomeꞌwau oree.
—Oꞌwyriara ꞌga ꞌe renupawe, ꞌga wapyka wenupyꞌãu ꞌga rowase: “Ejemuaẽm te je ree. Erejeaei awi je ree. Tene je raꞌne. Tamepy ene ꞌjau”, ꞌjau ꞌga ꞌga upe— ꞌjau Jejui ꞌga imomeꞌwau oree.
—Aꞌeramũ ꞌwyriara ꞌga ajemuaẽma ꞌga ree. Aꞌeramũ ꞌga ꞌjau ꞌga upe: “Ajemuaẽm je ene ree. Aꞌeramũ je tejeaꞌaruꞌjaweꞌemamũ temepyeꞌem are. Ere ewau”, ꞌjau ꞌga ꞌga upe.
Aꞌerauwe imepyareꞌema ꞌga awau uẽma ꞌga rog awi. Awaw ipe ꞌga opytuna ꞌga amũ rowosõu. Inãinãnĩꞌĩ agawewi ꞌga pytuna ꞌga ꞌga mepyaweꞌem raiꞌi. Aꞌetea ꞌga ꞌga ajueꞌopyyk ꞌga majaetyetyka: “Ere je mepyau ꞌawamũ”, ꞌjau ꞌga ojeꞌega moywyrafena ꞌga upe.
—Aꞌeramũ ꞌga pytuna ꞌga wapyka wenupyꞌãu ꞌga rowase: “Ejemuaẽm te je ree. Tene je raꞌne. Tamepypap ene ꞌjau”, ꞌjau ꞌga ꞌga upe— ꞌjau Jejui ꞌga imomeꞌwau oree.
—Aꞌere ꞌga ꞌi etee ꞌga upe: “Naani. Napoiri futari je ene wi”, ꞌjau etee ꞌga ꞌga upe, ꞌga monou imomoa moromunepawa pype. “Je mepyeꞌemamũ nereẽmi jui”, ꞌjau ꞌga ꞌga upe.
—ꞌWyriara ꞌga poirũ ꞌgã ꞌga resaka. Aꞌeramũ ꞌgã awau ꞌga momeꞌwau oꞌwyriara ꞌga upe. “Ene ꞌã erejemuaẽm agawewi ꞌga ree. Aꞌetea ꞌga najemuaẽmi opytuna ꞌga ree”, ꞌjau ꞌgã imomeꞌwau oꞌwyriara ꞌga upe.
—Aꞌeramũ ꞌwyriara ꞌga ꞌga renũina: “Ere ejua. Taporogyta enee ꞌjau”, ꞌjau ꞌga ꞌga upe.—Ojepyri ꞌga rurauwe ꞌwyriara ꞌga ojeꞌega moywyrafena ꞌga upe. “Enetywerete jee ꞌawamũ. ‘Ejemuaẽm je ree’ ere ako jee aiꞌi. Aꞌeramũ ako je tejemuaẽma ene ree aiꞌi.
Aꞌetea ꞌã nerejemuaẽmi epytuna ꞌga ree raiꞌi. Ejee je jemuaẽma ꞌjawe ki ejemuaẽma epytuna ꞌga ree”, ꞌjau ꞌga ꞌga upe— ꞌjau Jejui ꞌga imomeꞌwau oree.
—Opytun are wemiayuwa ꞌga jemuaẽmeꞌemamũ ꞌwyriara ꞌga amaraꞌneramũ ꞌga ree. “Nerejemuaẽmi epytuna ꞌga ree. Aꞌeramũ je tejemuaẽmuꞌjapeꞌema ene ree”, ꞌjau ꞌga wemiayuwa ꞌga upe ꞌgã monou imuꞌama moromunepawa pype. Aꞌeramũ ꞌga ꞌjau moromunepawa raarana ꞌgã nupe: “Naje mepyi ꞌga. Najemuaẽmi nanẽ ꞌga opytuna ꞌga ree. Aꞌeramũ pẽẽ ꞌga rerekou tyweaete jee, ꞌga mayrũmũ jee”, ꞌjau ꞌga ꞌgã nupe. “Je mepyaweꞌem ꞌga nuẽmaꞌuweri”, ꞌjau ꞌga ꞌgã nupe— ꞌjau Jejui ꞌga imomeꞌwau oree.
—Nan tee futat Jeruwarete ꞌga. Pejepytuna ꞌgã pẽ nereko tyweawer are pẽẽ auꞌjeteramũ ꞌgã nayka re Janeruwarete ꞌga nanẽ pẽ naykau pẽtywer are. Pẽnaykaupaweꞌem pẽtywer are. Nomoiri futari ꞌga pẽtywera pẽ nui. Aꞌeramũ ꞌga pẽ monou pẽ nerekou tyweaete mamaꞌeukwaawa rapyaw ipe— ꞌjau Jejui ꞌga oree, ore muꞌjau ee.
ꞌGã nupe oporogytapaw ire Jejui ꞌga ore reruatau nũ. Garireja ywy awi arawau oroyaapa. Jotãu ry owajara katywara rape rupi arawau. Aꞌeramũ ore orojewya oroyaapa nũ, Judeja ywy pe arajua nũ.
Aꞌeramũ mytuna ꞌgã awau ore rewiri. Amumera ꞌgã ojeroꞌwau. Aꞌeramũ Jejui ꞌga ojeroꞌwu maꞌe ꞌgã katuꞌokapap.
Poje fariseu ꞌgã amũ ꞌua ꞌga rerowyka. “Siesak ꞌga jeꞌeg amutee jarejee ꞌjau”, ꞌjau ꞌgã ajaupe. “ꞌGa jeꞌeg ekoeteramũ, ‘Nuenuwi ꞌga Moisesi ꞌga jeꞌega raꞌe’, saꞌe ꞌga upe ꞌjau”, ꞌjau ꞌgã ajaupe. Aꞌeramũ ꞌgã ꞌjau ꞌga upe:—Jaruete sipo kũimaꞌe ꞌga amũ wemireko retygi mamaꞌeꞌemete are we?— ꞌjau ꞌgã ꞌga upe.
Aꞌeramũ Jejui ꞌga ꞌjau ꞌgã nupe:—Pẽneaꞌar iki pejejemimogytafer are. “Mamaꞌe apoawamũ Janeruwarete ꞌga kũimaꞌe ꞌga apoi, kũjã ẽẽ reewe rakue” ꞌeawer are pejejeaꞌaramũ pejejemogyau. Janeruwarete ꞌga te ꞌã eꞌi rakue: “Kũimaꞌe ꞌga je aapo kũjã ẽẽ reewe. Aꞌeramũ ꞌga wemirekoramũ kũimaꞌe ꞌga opojoꞌogamũ ujara ꞌgã nui ojemujaa wemireko ẽẽ ree etee”, ꞌjau Janeruwarete ꞌga rakue. “Ajuee ojemujar ire ꞌgã jemogyi majepei teewara ꞌjawe jee”, ꞌjau Janeruwarete ꞌga rakue. Series,
Ajuerekoeꞌẽwe ꞌgã mukũi futat ꞌgã nekoi. Aꞌere ajuereko re ꞌgã majepei teewara ꞌjawe ꞌgã nekoi Jarejuwarete ꞌga upe. Janeruwarete ꞌga wejue werekoukat ꞌgã ajaupe. Aꞌeramũ pẽẽ pejejomojoꞌogukararũmeꞌem pejejaui, pejejuereko re— ꞌjau Jejui ꞌga ꞌgã nupe.
—Maꞌeramũ sipo ajee Moisesi ꞌga ꞌi rakue: “Pejejemireko retyka ki kaꞌarana pekwasiarukat ꞌgã amũ nupe ẽẽ ree. ‘Aetyk je ene tejemirekoramũ akiko’, peꞌje ki ikwasiarukaa pejejemirekofera ẽẽ ree, imonou ẽẽ upe”, ꞌjau ꞌga ikwasiaa rakue— ꞌjau fariseu ꞌgã ꞌga upe.
Aꞌeramũ Jejui ꞌga ꞌjau ꞌgã nupe:—Aꞌjea futat. Niporenuwiweri wejue pẽypy ꞌgã Jarejuwarete ꞌga ree rakue. Aꞌeramũ Moisesi ꞌga ꞌgã mueapyoukaa aipo are rakue. Aꞌere Janeruwarete ꞌga aipo neꞌi aeypy ꞌgã nupe rakue— ꞌjau Jejui ꞌga ꞌgã nupe.
—Aꞌere aꞌjea futat je ꞌi: ꞌGa amũ ẽẽ ree ꞌga reko re etee ki pejejemirekoa peetyk. Aꞌere kasi ee pejeporetygiwereꞌemamũ peetyg ine. ꞌGa amũ ẽẽ ree ꞌga rekoeꞌemamũ pẽẽ pejejemireko retyka ekoeteꞌem. Kasi aꞌe pe pejejemirekoeꞌem are ako maꞌe ꞌjawe pejemogoukat amutee ẽẽ rereko re ne— ꞌjau Jejui ꞌga fariseu ꞌgã nupe.
Aꞌeramũ ore Jejui ꞌga remimuꞌeramũ ꞌjau ꞌga upe:—Maꞌeramũ sipo ae wemireko retykeꞌema najemogyi nan etee futat— ꞌjau ore ꞌga upe.
Aꞌeramũ Jejui ꞌga ꞌjau oree:—ꞌGã amũ nauagi ojetee ajemogyau. Jarejuwarete ꞌga remifutar imũ etee futat ꞌgã amũ remirekoramũ. Aꞌere ꞌga amũ naemirekoi, ꞌga remifutar imũ etee futat— ꞌjau ꞌga oree.
—ꞌGã amũ nipo uꞌaa oteuramũ. Aꞌeramũ ꞌgã wemirekowereꞌemamũ. Amumera ꞌgã nipo ojeapiꞌa oogukaa ꞌga amũ upe. Aꞌeramũ ꞌgã wemirekoeꞌemamũ futat ajemogyau. Amumera ꞌgã te nipo ajee naemirekoweri futari. “Jarejuwarete ꞌga upe toporowyky ꞌjau kwy. Aꞌeramũ je tejemirekoeꞌemamũ tekou”, ꞌjau nipo ꞌgã ojeupe. Aꞌeramũ emirekowereꞌema ꞌgã wemirekoeꞌemamũ futat ajemogyau— ꞌjau Jejui ꞌga oree.
Anure kũjã ꞌgã amũ waꞌyra ꞌgã nerua Jejui ꞌga upe nũ:—Oreraꞌyra apyteꞌrarimũ epo emono aꞌi kĩꞌĩ— ꞌjau ꞌgã erua ꞌga upe. —Jarejuwarete kĩã upe eporogyta wã nee. Aꞌeramũ Janeruwarete kĩã ojejukau esage wã nee, aruꞌe ore enee kĩꞌĩ— ꞌjau kũjãmera ꞌgã ꞌga upe.Aꞌere ore Jejui ꞌga remimuꞌeramũ ore ꞌi etee ꞌgã nupe:—Perur awi pejejaꞌyra ꞌgã ꞌga upe ꞌga porogyta ꞌga ꞌamamũ. Nepemaruukari ꞌga porogyta— ꞌjau ore ꞌga remimuꞌeramũ ꞌgã nupe.
Aꞌeramũ Jejui ꞌga ꞌjau oree:—Naani. Peapo awi nanuara. Tene kunumĩ ꞌgã nuri je pyri— ꞌjau etee ꞌga oree. —Janeruwarete ꞌga kunumĩ ꞌgã afutat wemiayuwamũ. Kunumĩ ꞌjawewara ꞌgã nupe etee Janeruwarete ꞌga reni ꞌwyriaramũ. Kunumĩ ꞌgã ojemogypyyk Jarejuwarete ꞌga ree. Ojerekokatuukat ꞌgã ꞌga upe. ꞌGã ꞌjawe peko— ꞌjau ꞌga oree.
Aꞌeramũ ꞌga opo monou kunumĩ ꞌgã apyteꞌrarimũ. Aꞌeramũ ꞌga ꞌjau ꞌgã nupe:—Janeruwarete ꞌga ojejuka esage pẽ nee, kunumĩ— ꞌjau ꞌga ꞌgã nupe.ꞌGã apyteꞌrarimũ opo mono re ꞌga awau ꞌgã nui.
Anure kũimaꞌe ꞌga amũ ꞌua Jejui ꞌga rerowykaꞌi oporonupa ee ꞌga upe:—Maꞌja te je aapo esage maꞌeramũ Jarejuwarete ꞌga upe tewawamũ ywag ipe temanũ re?— ꞌjau ꞌga oporonupa ee Jejui ꞌga upe.
Aꞌeramũ Jejui ꞌga ꞌjau ꞌga upe:—Maꞌeramũ ene ejua eporonupa ee jee nũ ki ꞌei? Mamaꞌe esagerete are ki ꞌei?— ꞌjau Jejui ꞌga ꞌga upe. —Janeruwarete ꞌga etee futat esage maꞌea. “Ene ꞌã Jarejuwarete ꞌga ꞌjawewara futat”, ere te jee?— ꞌjau ꞌga ꞌga upe. —Ywag ipe eoweramũ mamaꞌea eapo ꞌga jeꞌeg imũ etee, Moisesi ꞌga upe ꞌga remikwasiarukarer imũ etee— ꞌjau Jejui ꞌga ꞌga upe.
—Maranuara aꞌeramũ je mamaꞌe apou ki ꞌei?— ꞌjau ꞌga Jejui ꞌga upe.“Peporojuka awi. Peko awi pejejuemireko are.Pemunarũ kasi mamaꞌe are ne. Pejeꞌẽwuꞌjag kasi ꞌga amũ ne.
Pejejara ꞌgã jeꞌega ki peanuw etee.Pereko esage ki ꞌgã pejejereko esage ꞌjawe etee futat”,ꞌjau ꞌga ꞌã ikwasiaa inuga kaꞌaran are rakue. Mĩmera ꞌã erekwaapap— ꞌjau Jejui ꞌga ꞌga upe.
Aꞌeramũ ꞌga ꞌjau Jejui ꞌga upe:—Je kunumĩawe futat aipoa akwaap ikue. Moisesi ꞌga jeꞌeg imũ etee futat je mamaꞌe apoi tekou. Maꞌjaꞌja jee je aapo ꞌũ?— ꞌjau ꞌga Jejui ꞌga upe.
Aꞌeramũ Jejui ꞌga ꞌjau ꞌga upe:—Aꞌjea futat ere. Aꞌere ꞌawamũ mamaꞌe mũ eapo, ꞌga ree eparuerowiar ywyapiweramũ. Ekaraemã emeꞌẽmap. Aꞌere ene kaꞌaranũũ monou ikaꞌaranũũeꞌema ꞌgã nupe. Aipoa ene iapo re, Janeruwarete ꞌga ene monoi ojepyri ene manũ re. Mamaꞌe esagea te nipo ꞌga amut enee anure, ekaraemã ꞌgã nupe imonoawera mepyau enee anure. Ekaraemã meꞌeg ire ene ejua je rewiri— ꞌjau Jejui ꞌga ꞌga upe.
Aipo ojeupe Jejui ꞌga ꞌeramũ ꞌga uꞌarasigamũ etee okaraemã are. Kwaiwete te ꞌga karaemã. Aꞌeramũ ꞌga oporomeꞌegiwereꞌemamũ okaraemã are. Aꞌeramũ ꞌga ꞌjau ojeupe etee futat: “Naani. Naapoaꞌuweri je nanuara”, ꞌjau ꞌga ojeupe etee futat. Aꞌeramũ ꞌga uꞌarasigamũ awau Jejui ꞌga aipo ojeupe ꞌeramũ.
Aꞌeramũ Jejui ꞌga ꞌjau wemimuꞌeramũ oree:—Ayay te ikaraemã kwai maꞌe ꞌgã jemogyi Jarejuwarete ꞌga remiayuwamũ— ꞌjau ꞌga oree.
—Ayay te ikaraemã kwai maꞌe ꞌgã jekatuꞌogukari Jarejuwarete ꞌga upe. Kwaiwete ꞌgã karaemã. Aꞌeramũ ꞌgã okaraemã are etee weaꞌaramũ. Okaraemã are etee aipo ꞌgã jemogypyygi akou. NaJarejuwarete ꞌga ree rũi ꞌgã jemogypyygi ajemogyau. Jarejuwarete ꞌga opoara futareꞌema ajemogyau. Jejeꞌega renupeꞌema futat ajemogyau— ꞌjau Jejui ꞌga oree. —Sãꞌã kawaruu ꞌjawewara kamerua aguja kwara rupi ikwaweꞌema. Nan tee futat ayayramũ ikaraemã kwai maꞌe ꞌgã ojekatuꞌogukaa Jarejuwarete ꞌga upe. Ikaraemã kwai maꞌe ꞌgã nijekatuꞌogukariweri futari Jarejuwarete ꞌga upe— ꞌjau Jejui ꞌga oree.
Aipo renupawe ore oroporesagamũ etee ꞌga ree arajemogyau. Aꞌeramũ ore oroporonupa ee arajaupe etee futat:—Maranuara ꞌgã tete Janeruwarete ꞌga okatuꞌok?— ꞌjau ore arajaupe.
Aipo ore ꞌeramũ Jejui ꞌga amãꞌjãu ore ree ꞌjau oree:—Pẽ nupe nayrareferi futari. Ayay futat mamaꞌe apoa pẽ nupe. Aꞌere nitywi futari Janeruwarete ꞌga remiapoeꞌema mũ mamaꞌea. Mamaꞌea naayi futari ꞌga upe. Ikaraemã kwai maꞌea miamũ Janeruwarete ꞌga okatuꞌok, “Jekatuꞌog ape” ojeupe ꞌgã ꞌeramũ— ꞌjau etee Jejui ꞌga oree.
Aꞌeramũ Pedro ꞌga ꞌjau ꞌga upe:—Ore ako aruejat orokaraemã arajua ene rupi aiꞌi. Oropytuna nanẽ futat ako ore ejaa aiꞌi nũ. Maꞌja te ore mamaꞌe rejaawera repya?— ꞌjau ꞌga Jejui ꞌga upe.
Aꞌeramũ Jejui ꞌga ꞌjau ꞌga upe:—Aꞌjea futat ako aiꞌi. Aꞌeramũ je ꞌjau pẽ nupe: Anure nipo Janeruwarete ꞌga mamaꞌe momyaui nũ. Aipoa ꞌara rupi nipo je teꞌỹina pẽnekiꞌyrareteramũ ꞌwyriarareteramũ pẽ nupe. Aꞌeramũ nipo je pẽẽ nanẽ futat pẽ mogyau ꞌwyriaramũ tejepyri. Israeu ꞌga raꞌyra ꞌgã pytuna tusi. Aꞌeramũ je pẽ monou pẽ mogyau ꞌwyriaꞌriramũ ꞌgã nupe Israeu juapyrera ꞌgã nupe. Aꞌeramũ Israeu juapyrera ꞌgã nipo awau pẽ nowase. Aꞌeramũ nipo pẽẽ ꞌjau mamaꞌe esage apoara ꞌgã nupe: “Mamaꞌe esage ereapo rakue, Jarejuwarete ꞌga jeꞌeg imũ rakue. Aꞌeramũ ꞌga ene mepyau eneremiapofer are”, ꞌjau nipo pẽẽ ꞌgã nupe— ꞌjau Jejui ꞌga oree. —Mamaꞌe tywera apoarera ꞌgã nupe nipo pẽẽ ꞌjau: “Mamaꞌe tywera etee ereapo Jarejuwarete ꞌga upe rakue. ꞌGa jeꞌeg imũ jẽmĩ mamaꞌe apoweꞌem rakue. Aꞌeramũ ꞌga pẽ mepyau pẽnemiapo tywer imũ etee futat”, ꞌjau nipo pẽẽ ꞌgã nupe— ꞌjau Jejui ꞌga oree.
—Amanũ re je ree omamaꞌe rejaarera ꞌgã juejue awau ajemogyau Jarejuwarete ꞌga pyri. Peu te ꞌga mamaꞌe teepaweꞌema muri ꞌgã nupe kwaiwete, je ree ꞌgã mamaꞌe rejaawera repyramũ futat mua ꞌgã nupe. Oy ẽẽ rejaarera ꞌgã, ꞌuwa ꞌga rejaarera ꞌgã, waꞌyra ꞌgã nejaarera ꞌgã, wekiꞌyra ꞌgã nejaarera ꞌgã, wenyra ꞌgã nejaarera ꞌgã, okywyra ꞌgã nejaarera ꞌgã, wykiera ꞌgã nejaarera ꞌgã, woga rejaarera ꞌgã, oywy rejaarera ꞌgã. Mĩmera ꞌgã juejue ajemogyau Jarejuwarete ꞌga pyri amanũ re. ꞌGã nupe juejue futat Janeruwarete ꞌga mamaꞌe esage muri kwaiwete— ꞌjau Jejui ꞌga oree.
—ꞌAwamũ ꞌgã amũ reni ꞌwyriaramũ ajaupe. Aꞌere nipo anure aipo ꞌgã jemogyi akotee maꞌeramũ etee nũ. ꞌAwamũ ꞌgã amũ jemogyi akotee maꞌe ꞌgã ꞌjawe. Aꞌere anure nipo aipo ꞌgã jemogyi ꞌwyriara ꞌjawewaramũ nũ. ꞌAwamũ omamaꞌe rejaarera ꞌgã akotee maꞌe ꞌjawe etee futat ꞌgã jemogyi. Aꞌere nipo anure, ꞌwyriarareteramũ je renamũ, je ree omamaꞌe rejaarera ꞌgã jemogyi ꞌwyriaramũ je pyri— ꞌjau Jejui ꞌga oree.
Wemifutar imũ etee Janeruwarete ꞌga jane mepyawamAꞌeramũ Jejui ꞌga ꞌjau:—Mamaꞌe mũ je amomeꞌu pẽ nupe pẽ muꞌjau tejeupe pẽnemiapofera mepy are. Sãꞌã uwa ko jara ꞌga amũ oa aiꞌiwetetewe ojeupe oporowyky maꞌe ꞌgã amũ nekara.
Iporowykyeꞌema ꞌgã nesakawe ꞌga ꞌjau ꞌgã nupe: “Pejot pejeporowykyau jee”, ꞌjau ꞌga ꞌgã nupe.—“Maran sipo ajee ore mepy ape?” ꞌjau ꞌgã ꞌga upe.—“Majepeja kaꞌaranũũ ywopeꞌi pyu etee futat je tejeupe pẽporowykyawera mepyi pẽ nupe”, ꞌjau ꞌga ꞌgã nupe.
—Aꞌeramũ ꞌgã awau ꞌga rupi oporowykyau ꞌga ko pe. Kwarawyruuꞌiramũ ko jara ꞌga awau amunawa pyter ipe nũ, iporowykyeꞌema ꞌgã amũ nesaka nũ. Aꞌeramũ ꞌga ꞌjau ꞌgã nupe: “Pejot pejeporowykyau jeko pe. Kaaruwamũ tamepy pẽẽ ꞌjau, tejeupe pẽporowykyawer are ꞌjau”, ꞌjau ꞌga ꞌgã nupe.
Aꞌeramũ ꞌgã awau oporowykyau ꞌga upe.—Aje kwara kwawamũ ko jara ꞌga awau, ꞌgã amũ nerua ꞌgã moporowykyaukaa ojeupe nũ. Kwara jerewamũ ꞌga awau, ꞌgã amũ nerua nũ.
Kaarup jaꞌwyjaꞌwyramũ ꞌga awau amunawa pyter ipe nũ. Aꞌeramũ ꞌga iporowykyeꞌema ꞌgã amũ nesaka nũ. Aꞌeramũ ꞌga ꞌjau ꞌgã nupe: “Maꞌeramũ pẽẽ pejeporowykyaweꞌem pejejemogyau ꞌũ?” ꞌjau ꞌga ꞌgã nupe.
—“Nitywi ‘peꞌje pejejua pejeporowykyau jee’ ꞌjara ꞌga amũ oree”, ꞌjau ꞌgã ꞌga upe.—Aꞌeramũ ꞌga ꞌjau ꞌgã nupe: “Peꞌje ajee pejewau pejeporowykyau jee ꞌũ”, ꞌjau ꞌga ꞌgã nupe.
—Kaarup katu katuramũ ko jara ꞌga ꞌjau opoirũ ꞌga upe: “Emepy ki oporowyky maꞌe ꞌgã jee. Kaarup jaꞌwyjaꞌwyramũ oporowyky maꞌe ꞌgã naꞌne ki emepy jee. Aꞌere aje ꞌut maꞌefera ꞌgã, aꞌere ꞌut ypy maꞌefera ꞌgã maapawamũ ꞌjau”, ꞌjau ꞌga opoirũ ꞌga upe.—“Naiꞌi”, ꞌjau ꞌga poirũ ꞌga ꞌga upe.
—Aꞌeramũ ꞌga kaꞌaranũũ ywopeꞌia mũ monou kwara ooramũ oporowyky maꞌe ꞌgã nupe.
ꞌGã mepy resakawe, oporowyky ypy maꞌe ꞌgã ꞌjau ajaupe: “Kuu. Kaꞌaranũũ ywopeꞌia ꞌga omono ꞌgã nupe jane upe ꞌga ꞌeawera ꞌjawe etee futat”, ꞌjau ꞌgã ajaupe. “Jane upe taetu sipo ajee ꞌga imuri kwaiweteꞌi. Koꞌaramuku te ako jane porowykyi ko aꞌi kũi”, ꞌjau ꞌgã ajaupe. —Aꞌere naani. Kaaruwamũ oporowyky maꞌe ꞌgã mepy ꞌjawe etee futat ꞌga imonoi ꞌgã nupe. Aꞌeramũ ꞌgã amaraꞌneramũ ko jara ꞌga ree.
“Koꞌaramuku agawewi ako ore porowykyi ko, kwaray pype ko. Aꞌetea ꞌga ꞌã ore mepy kaaruwamũ oporowyky maꞌe ꞌgã ꞌjawe etee. Nore mepy esagei ako ape ko”, ꞌjau ꞌgã ojeꞌegayau ko jara ꞌga upe.
—Aꞌeramũ ko jara ꞌga ꞌjau ꞌgã nupe: “Naani. Pẽ nupe teporogytau ako je ꞌi pẽ nupe ko: ‘majepei tee kaꞌaranũũ ywopeꞌia tomono pẽ nupe ꞌjau, tejeupe pẽporowyky mepyawamũ ꞌjau’, aꞌe ako je pẽ nupe ko. ‘Naiꞌi’, ꞌjau ako pẽẽ jee ko. Aꞌeramũ ꞌga jeꞌeawer imũ etee futat pẽ mepyau.
14,15 Peꞌje pejekaꞌaranũũ pyyka erawau pejejog ipe”, ꞌjau ꞌga ꞌgã nupe. “Jemaꞌea te ꞌã kaꞌaranũũa. Aꞌeramũ je temaꞌea etee futat erekou nan oporowykyꞌiꞌi maꞌe ꞌgã mepyau pẽ ꞌjawe etee futat. Mamaꞌe esage te je aapo ꞌgã nupe. Aꞌe are ꞌã pẽmaraꞌne je ree?” ꞌjau ko jara ꞌga ꞌgã nupe— ꞌjau Jejui ꞌga imomeꞌwau ꞌgã nupe.
—Nan tee futat Janeruwarete ꞌga wemiayuwa ꞌgã mogyi pãwẽ pãwẽ ojepyri anure— ꞌjau ꞌga oree. —Werowiaar ymanera ꞌgã, amanũ jaꞌwyjaꞌwy pype werowiaara ꞌgã nanẽ ꞌga imonou ojepyri futat nũ. Wemifutar imũ etee futat ꞌga werowiaaramũ pẽ mogyau ojepyri futat. Ajuꞌjajuꞌjawe etee futat ꞌga ꞌgã mogyi ojepyri— ꞌjau Jejui ꞌga oree.
Aꞌeramũ Jejui ꞌga ore rerawau Jerusareg ipe wemimuꞌeramũ. Aꞌere mytuna ꞌgã oi ore rupi. Aꞌeramũ ꞌga ore renũina ojeupe:—Pejepeꞌaꞌi ꞌgã nui raꞌne. Taporogyta pẽ nupe etee ꞌjau— ꞌjau ꞌga oree.Aꞌeramũ ore orojepeꞌauꞌi mytuna ꞌgã nui.
Aꞌeramũ ꞌga ꞌjau oree:—Jerusareg ipe jane oi ꞌawamũ. Peu futat nipo ꞌga amũ pẽnekiꞌyramũ je monoi mainana ꞌwyriara ꞌgã nupe, Moisesi ꞌga remikwasiarer are moromuꞌjara ꞌgã netee— ꞌjau ꞌga imomeꞌwau oree. —Aꞌeramũ nipo ꞌgã ꞌjau jee: “Sijukaukat ꞌga ꞌgã nupe ꞌjau”, ꞌjau nipo ꞌgã jee.
Aꞌeramũ nipo ꞌgã je monou judeueꞌema ꞌgã po pe. Aꞌeramũ nipo judeueꞌema ꞌgã je kurapa, je nupãnupãu, je monou je muꞌama ꞌypeywar are jejywa pypiraa je manamamũ futat. Aꞌere nipo imuapyra ꞌara rupi Janeruwarete ꞌga je moferawi etee nũ— ꞌjau ꞌga oree.
Aꞌere Sepeteu ꞌga remireko ẽẽ waꞌyra ꞌgã nerua Jejui ꞌga rerowykaꞌi. Aꞌeramũ ẽẽ wããpyramũ ꞌjau Jejui ꞌga upe:—Mamaꞌe esagea eapo jeraꞌyra wã nupe, Kuꞌjyp— ꞌjau ẽẽ ꞌga upe.Tiago, Juã. Mĩnamũ ẽẽ raꞌyra ꞌgã.
Aꞌeramũ ꞌga ꞌjau ẽẽ upe:—Maꞌja ene ifutaa ꞌgã nupe je iapoa?— ꞌjau ꞌga ẽẽ upe.Aꞌeramũ ẽẽ ꞌjau ꞌga upe:—Jeraꞌyra wã emuapygukat ejepyri, oree ꞌwyriarareteramũ eꞌỹinaaw ipe. Ejakwatawa katy kĩã amũ emuapygukat. Ajepeja kĩã ejau katy emuapygukat, wã mogyau ꞌwyriaramũ ejepyri— ꞌjau ẽẽ ꞌga upe.
Aꞌeramũ Jejui ꞌga ꞌjau ẽẽ raꞌyra ꞌgã nupe:—Nepẽneapyoi futari nipo ee ki sa. ꞌWyriarareteramũ je reko enune nipo ꞌgã naje rerekoarũi. Je rereko tywerete te nipo ꞌgã. Pejereko tywerukat sipo je pyri? Pẽnuag sipo pejejereko tywera upe?— ꞌjau ꞌga ẽẽ raꞌyra ꞌgã nupe.—Oreruag futat ore jupe nũꞌũ— ꞌjau ꞌgã ꞌga upe.
—Aꞌjea futat nipo ꞌgã pẽ nereko tyweri anure. Aꞌere je miamũ namuapygarũi pẽẽ tejepyri tepoaawamũ. Jeruwarete ꞌga etee te okwaap. Wemifutar imũ etee ꞌgã amũ mũꞌjãu ꞌgã muapygukaa je pyri— ꞌjau Jejui ꞌga ꞌgã muꞌjau ojepyri wapyk maꞌe ꞌgã nee.
ꞌGã jeꞌega renupawe ore amumeramũ Jejui ꞌga remimuꞌeramũ aramaraꞌneramũ mukũja ꞌgã nee.
Aꞌeramũ Jejui ꞌga ore renũina ore majatykau ojee. Aꞌeramũ ꞌga ꞌjau oree:—Pekwaap judeueꞌema ꞌgã ꞌwyriara ꞌgã nemiapoa. ꞌGã ꞌwyriara ꞌgã wemiayuwa ꞌgã monou kwe pe mamaꞌe apoukaa ojeupe: “Nan iki peapo jejeꞌegawer imũ etee futat”, ꞌjau nipo ꞌwyriara ojeꞌega wemiayuwa ꞌgã nupe. Iapo esageꞌemamũ nipo ꞌgã ꞌwyriara ꞌgã nereko tyweretei. Aꞌetea nipo ꞌga ꞌjau ojeupe: “Je ꞌã kũimaꞌeeteeteramũ”, ꞌjau nipo ꞌga ꞌũina ojeupe— ꞌjau Jejui ꞌga oree.
26,27 —Aꞌere pẽẽ jeremiayuwamũ naꞌgã ꞌjawe rũi pejemogy. ꞌWyriaramũ pejejekoweramũ pẽẽ mamaꞌe apou pejejaupe, pejejopoaa etee futat mamaꞌe apou pejejaupe. Pejejaupe oporowyky maꞌeramũ etee futat pejemogy. Aꞌeramũ nipo je pẽ mogyau ꞌwyriaramũ— ꞌjau ꞌga oree. Series,
—Je ꞌã pẽnekiꞌyraretea agawewi. Aꞌetea je ꞌã ojot ꞌawa ywy pe mamaꞌe apou pẽ nupe. Natejeupe mamaꞌe apoukaa rũi je ruri. Pẽ nupe mamaꞌe apoawamũ te je ruri. Temanũmũ te ꞌã je ruri ꞌau pẽ nupe. Pẽ katuꞌokawamũ te je ruri ꞌawa ywy pe. Aꞌeramũ taetu ꞌgã taje rerowiat ꞌjau kwy, aꞌe te je ꞌã— ꞌjau ꞌga oree.
Jerikoa ꞌjawa amunaw awi ore oramũ mytuna ꞌgã ꞌua ore rewiri.
Mukũi eaeꞌema ꞌgã ꞌupa wapyka peyse pe. Aꞌeramũ ꞌgã kwaiwete ꞌgã jeꞌega renupa ꞌupa.—Awỹja te poromũ ako?— ꞌjau ꞌgã ojepyriwara ꞌgã nupe.—Jejui ꞌga okwap akou— ꞌjau ꞌgã ꞌgã nupe.Aipo ojeupe ꞌgã ꞌeramũ ꞌgã wafukaita ꞌga upe:—Kuꞌjyp! Ene ꞌã Davi ꞌga juapyrera, Jarejuwarete ꞌga remimurera! Ejemuaẽm ore ree. Epãjẽ mũ ore katuꞌog ape!— ꞌjau ꞌgã wafukaita Jejui ꞌga upe.
Aꞌeramũ mytuna ꞌgã ꞌjau ꞌgã nupe:—Pepije pejejupa. Aereau toko reꞌã— ꞌjau ꞌgã ꞌgã nupe.Aꞌere ꞌgã jeroꞌwuroꞌwui etee futat wafukaita ꞌga upe:—Kuꞌjyp! Ene te ꞌã Davi ꞌga juapyrera, Jarejuwarete ꞌga remimurera. Ejemuaẽm ore ree. Ore resag ape, aruꞌe ore enee— ꞌjau ꞌgã ojeroꞌwaroꞌwau etee wafukaita ꞌupa.
Aꞌeramũ Jejui ꞌga opytau pe pe ꞌgã nee.—Peꞌje ajee pejejua— ꞌjau ꞌga eaeꞌema ꞌgã nupe.Aꞌerauwe eaeꞌema ꞌga ꞌua ꞌga jeꞌega repejãna. Aꞌeramũ Jejui ꞌga ꞌjau ꞌgã nupe:—Maꞌja te pefutat pejejeupe je iapoa?— ꞌjau ꞌga ꞌgã nupe.
—Taramãꞌẽ ꞌjau nũ, aruꞌe ore enee, ki Kuꞌjyp. Orereapaw ore ikue— ꞌjau ꞌgã Jejui ꞌga upe.
Aꞌeramũ Jejui ꞌga ajemuaẽma ꞌgã nee. Aꞌeramũ ꞌga opo monou ꞌgã nea ꞌarimũ.—Amamãꞌẽ je pẽẽ nũ— ꞌjau Jejui ꞌga ꞌgã nupe.Aipo ꞌga ꞌerauwe ꞌgã amãꞌjãu nũ. Aꞌeramũ futat ꞌgã awau Jejui ꞌga rupi.
Jerusarega pyriuꞌi ore oropytau amunaꞌwi pe, Pefaje pe. Pefajea ꞌupa ywytyra pyri, Oriweira ꞌjawa pyri. Aꞌeramũ Jejui ꞌga ꞌjau mukũjamũ oree: —Peꞌje pejewau pejekwapa je renune pejewau pejewaẽma iruupeuwara amunawa upe. Pejesouwe nipo pẽẽ kawaruꞌi mũ resaka. Nuatai we nipo ꞌgã amũ iꞌarimũ. Aꞌea ki perut iamoia jee— ꞌjau Jejui ꞌga oree.
—“Maꞌeramũ te peko ee?” pejejeupe ꞌgã ꞌeramũ ki “Janejara ꞌga te eꞌi oree ko: Kawaruꞌia perut jee raꞌne, eꞌi ꞌga oree ko. Aꞌere nipo ꞌga koꞌikoꞌi ete imuri pẽ nupe nũ”, peꞌje ki ꞌgã nupe— ꞌjau ꞌga oree.
Ymã te ꞌã Janeruwarete ꞌga kaꞌarana kwasiarukari ojeꞌega momeꞌwara ꞌga amũ upe ee rakue: “Peꞌje Jerusareg ipewara ꞌgã nupe: ‘Owaẽm futat pẽꞌwyriararete ꞌga raꞌe.Ipotaꞌwa maꞌe ꞌga. Kawaruꞌi aranuwamueuu ꞌarimũ ꞌga ruri akou’, peꞌje ki Jerusareg ipewara ꞌgã nupe”,ꞌjau Janeruwarete ꞌga ikwasiarukaa Sakari ꞌga upe rakue. Aꞌeramũ Jejui ꞌga ore mũ monou kawaruꞌi rerurukaa ojeupe. Aꞌeramũ ꞌgã awau ꞌga ꞌeawer imũ etee erua ꞌga upe. Aꞌeramũ ꞌgã kawaruꞌi rerua taꞌyra reewe ꞌga upe. Aꞌere ꞌga amũ opiara mosoka imonou kawaruꞌi ꞌarimũ Jejui ꞌga apykawamũ. Aꞌere ꞌgã kawaruꞌi pyyka Jejui ꞌga upe ꞌga apykawamũ. Aꞌeramũ Jejui ꞌga awau Jerusareg ipe kawaruꞌi ꞌarimũ. ꞌGa remimuꞌeramũ ore arawau ꞌga rupi. Kwaiwete ꞌgã awau ujãna ꞌga renune opiara mososoka, imonou pe rupi imogyau ꞌga kwapawamũ. ꞌGa ree oporomutaawa resaukaawamũ ꞌgã iapou. Pinowa nanẽ ꞌgã imonou pe rupi ꞌga kwapawamũ.Ymã ꞌgã aipo apou ꞌwyriararete upe rakue, ꞌga ree ipojejuka resaukaawamũ rakue. Aꞌeramũ ꞌgã aꞌeramũ iapou Jejui ꞌga upe.—ꞌGa nipo ako ꞌwyriaramũ ꞌawamũ janee— ꞌjau ꞌgã ajaupe numiamũ. ꞌGa renune oo maꞌe ꞌgã wafukaita ꞌga rewiri oo maꞌe ꞌgã netee:—Auꞌje katu te ꞌã Janeruwarete ꞌga resageayramũ janee. Ene ꞌã ꞌga remimurera futat. Ene ꞌã ore ꞌwyriar ymanera juapyreramũ, Davi ꞌga juapyreramũ. ꞌAwamũ nipo ꞌã ene eꞌỹina ꞌwyriarareteramũ oree. Janeruwarete ꞌga ojejuka esage ene ree. Janeruwarete ꞌga ꞌã esage oree. Ene ꞌã ꞌga imua oree— ꞌjau ꞌgã wafukaita Jejui ꞌga kawaruꞌi ꞌarimũ ꞌga rut ꞌga rekoramũ. Ene ꞌã oreꞌwyriar ymanera juapyreramũ, Davi ꞌga juapyreramũ. Janeruwarete ꞌga ojejuka esage ene ree. Aꞌeramũ ene ekuꞌiramũ ekou. Janeruwarete ꞌga ꞌã esage oree. Ene ꞌga ꞌã ene mua oree— ꞌjau ꞌgã wafukaita Jejui ꞌga upe.Arawau orowaẽma Jerusareg ipe. Jerusareg ipe Jejui ꞌga reserauwe peuwara ꞌgã akuꞌiaiwamũ ꞌga ree. Aꞌeramũ ꞌgã ꞌjau ajaupe:—Awỹja te ꞌagamũ?— ꞌjau peuwara ꞌgã ajaupe. Aꞌeramũ Jejui ꞌga rupi oo maꞌe ꞌgã ꞌjau ꞌgã nupe:—ꞌAgamũ futat Jejui ꞌga, Nasare pe waranup maꞌefera ꞌga, Garireja ywy pewarera ꞌga. Jarejuwarete ꞌga jeꞌega momeꞌwara ꞌga futat— ꞌjau ꞌgã ꞌgã nupe.
Jerusareg ipe owaẽmawe Jejui ꞌga ojypa kawaruꞌi awi. Aꞌeramũ ꞌga awawayayau osou Jarejuwarete ꞌga mogytaaw ipe wemimuꞌeramũ ore retee. Irããꞌã wyra meꞌegara ꞌgã jemogyramũ. Aꞌeramũ Jejui ꞌga amaraꞌneramũ ꞌgã nee:—Peꞌje pejewau pejeꞌjãu ꞌaw awi. Nawyra meꞌegawa rũi te ꞌã. Jeruwarete ꞌga mogytaawa te ꞌã ꞌoga. ꞌAu futat jane ruri jareporogytau ꞌga upe. Aꞌere ꞌã pẽẽ nanarũi pereko. Pemỹi wyra meꞌegawamũ etee. Pejejeymawa etee ꞌã pẽẽ erua imeꞌega erupa ꞌga mogytaawa ꞌoga pype— ꞌjau ꞌga ꞌgã nupe.Wyra muara ꞌgã nanẽ ꞌga imũꞌjãu jui nũ. Aꞌeramũ ꞌga kaꞌaranũũ mojopyꞌruara ꞌgã ꞌyjepana monou imuewiwya imojerepa ꞌgã nui. Aipo kaꞌaranũũ mojopyꞌruara ꞌgã kwe pewara ꞌgã kaꞌaranũũ mojopyꞌrau ajaupe. Aꞌeramũ Jejui ꞌga ꞌgã ꞌyjepana monou imuewiwya imojerepa ꞌgã nui. Kaꞌaranũũ monou imomopomopoa ꞌgã nui. Pykau meꞌegara ꞌgã kanawaa nanẽ ꞌga imojerepa nũ. Aꞌeramũ ꞌga ꞌjau ꞌgã nupe:—Ymã te ꞌã Janeruwarete ꞌga kaꞌarana kwasiarukari Isai ꞌga upe rakue: “ꞌAgamũ jemogytaawa ꞌoga futat. ꞌAu futat ꞌgã nuri oporogytau jee”, ꞌjau ꞌga ꞌã ikwasiarukaa ꞌga upe rakue. Aꞌere ꞌã pemỹi wyra meꞌegawamũ etee. Pejejeymawa meꞌega pejejaupe pejejeymawa repy rowoupia ekoete ꞌã pejejupa ꞌau pejejaupe. Maꞌeramũ pẽẽ ꞌga mogytaawa ꞌoga mỹina pejemunarũawamũ etee ꞌũ?— ꞌjau ꞌga ꞌgã nupe, ꞌgã mũꞌjãu jui.
ꞌGa mogytaaw ipe Jejui ꞌga rekoramũ kwaiwete ojeroꞌwu maꞌe ꞌgã ꞌua owaẽma ꞌga upe. Eaeꞌem, iteu maꞌe. Mĩmera ꞌgã ꞌua owaẽma Jejui ꞌga upe. Aꞌeramũ ꞌga ꞌgã katuꞌoka.
Jejui ꞌga remiapofera resakawe kunumĩ ꞌgã amũ wafukaita:—Eneresage futat. Ene ꞌã oreꞌwyriar ymanera juapyreramũ, Davi ꞌga juapyreramũ— ꞌjau kunumĩ ꞌgã wafukaita Jejui ꞌga upe.Mainana ꞌgã nanẽ Jejui ꞌga remiapofera resaka nũ Moisesi ꞌga remikwasiarer are moromuꞌjara ꞌgã netee. Aꞌetea ꞌgã imaraꞌne Jejui ꞌga ree aipo kunumĩ ꞌgã ꞌe renupawe. Aꞌeramũ ꞌgã ꞌjau Jejui ꞌga upe:—Nereenuwi nipo kunumĩ ꞌgã ꞌea ki sa? “Ene ꞌã Janeruwarete ꞌga remimurera” ꞌgã ꞌea ki sa?— ꞌjau ꞌgã Jejui ꞌga upe.—Aenup futat je teꞌama— ꞌjau ꞌga ꞌgã nupe. —Pẽneaꞌar iki ꞌga amũ remikwasiarer are. Janeruwarete ꞌga jeꞌega rerekwara kaꞌaran are ꞌga amũ ikwasiaa rakue: “Kunumĩ ꞌgã nupe Janeruwarete ꞌga ene muorywukari, oy popewara ꞌgã neewe futat. ‘Ene te ꞌã eneresage’ ꞌea ꞌga ꞌgã muꞌeukaa”, ꞌjau ꞌga ikwasiaa kaꞌaran are rakue. Pẽneaꞌar iki ee— ꞌjau Jejui ꞌga ꞌgã nupe.
Aꞌeramũ ꞌga awau ꞌgã nui nũ. ꞌGa remimuꞌeramũ nanẽ ore arawau ꞌga rupi nũ. Petani ꞌjaw ipe ore arawau orosea.
Aiꞌiwe ore arawau orojewya Jerusareg ipe nũ. Arawaw ipe Jejui ꞌga opyꞌarayparamũ akou.
Aꞌeramũ ꞌga yꞌwa ꞌywa repejãna. Peyse pe uꞌat maꞌe repejãna iꞌa rekaa akã are, figu ꞌjawa rekaa akã are. Aꞌere nitywi iꞌa ee. Oowa etee esaka akã are. Aꞌeramũ ꞌga ꞌjau ꞌywa upe:—Auꞌje katu katu ki eꞌa re ꞌawa yꞌwa ꞌywa mũ— ꞌjau ꞌga yꞌwa ꞌywa upe.Aipo ꞌga ꞌe ypyrauwe wakã oypiwamũ amanũmũ osiniga.
Esakawe ore ꞌga remimuꞌeramũ oroporesagamũ ee.—Kuu. Kamẽsĩete nipo imanũi osiniga ki sa— ꞌjau ore arajaupe esakawe. —Maꞌeramũ sipo oypiwamũ erujewi ꞌwei?— ꞌjau ore arajaupe.
Aꞌeramũ Jejui ꞌga ꞌjau oree:—Pẽneaꞌar iki jeꞌeawer are. Je rerowiar ire nanẽ pejejemiapoeꞌema peapo je ꞌjawe nũ. ꞌYwa nipo pẽẽ imosinigukaa je ꞌjawe je rerowiar ywyapiramũ— ꞌjau ꞌga oree. —Ywytyra miamũ futat nipo pẽẽ imojepeꞌaukaa tenaw awi imonou ꞌyẽꞌẽ rypyter ipe imỹina. “Ekwap ꞌaw awi ꞌyẽꞌẽ rypyter ipe eꞌỹina”, ojeupe pẽẽ ꞌeramũ nipo awau pẽꞌeawer imũ etee futat— ꞌjau Jejui ꞌga oree.
—Je rerowiar ire Janeruwarete ꞌga mamaꞌe monou pẽ nupe, “Mamaꞌea emut amũ oree”, ojeupe pẽẽ ꞌeramũ— ꞌjau Jejui ꞌga oree, Jerusareg ipe arawaw ipe.
Jerusareg ipe orowaẽmawe Jejui ꞌga awau osou Jarejuwarete ꞌga mogytaaw ipe ore retee. Peu wekwaw ipe Jejui ꞌga ojepyriwara ꞌgã muꞌjau ꞌUwarete ꞌga ree. ꞌGã muꞌjau mainana ꞌwyriara ꞌgã ꞌua judeu ꞌgã ꞌwyriaꞌri ꞌgã netee oporonupa ee ꞌga upe:—Awỹja rer imũ te erejot rakue? Awỹja pãjẽ mũ te mamaꞌea ereapo? Awỹja te ene mut oree rakue?— ꞌjau ꞌgã ꞌua oporonupa ee Jejui ꞌga upe.
Aꞌeramũ Jejui ꞌga ꞌjau ꞌgã nupe:—Peꞌje ajee pẽẽ naꞌne imomeꞌwau jee ꞌũ. Tejeupe pẽẽ imomeꞌu re je nanẽ tajemomeꞌu pẽ nupe ꞌjau nũ— ꞌjau etee ꞌga ꞌgã nupe. —Awỹja jeꞌeg imũ ajee Juã Batista ꞌga ruri ae pymĩãu ꞌy pe rakue ꞌũ? Jarejuwarete ꞌga jeꞌeg imũ te ꞌga ruri rakue? Kũimaꞌe ꞌga amũ jeꞌeg imũ te raꞌu nũ?— ꞌjau Jejui ꞌga oporonupa ee ꞌgã nupe uꞌama.Aꞌeramũ ꞌgã ꞌjau ajaupe:—Maꞌja saꞌe te jane ꞌga upe?— ꞌjau ꞌgã ajaupe etee futat. —“Jarejuwarete ꞌga jeꞌeg imũ ꞌga ruri”, ojeupe jane ꞌeramũ te ꞌga ꞌi janee nũ aꞌi kũi, “Aꞌetea neperowiari ꞌga”, ꞌga ꞌi janee nũ aꞌi kũi— ꞌjau ꞌgã ajaupe.
Mukũja ꞌga raꞌyra ꞌgãAꞌeramũ Jejui ꞌga ꞌjau ꞌgã nupe nũ:—Morogyta je amomeꞌu amũ pẽ nupe. Maran te pẽneaꞌat pejejemogyau ee? Kũimaꞌe ꞌga amũ mukũi ꞌga raꞌyra. Aꞌeramũ ꞌga ꞌjau tuwi maꞌe ꞌga upe: “Ekwap eporowykyau ko pe jee ꞌawamũ, kisit”, ꞌjau ꞌga ꞌga upe.
Aꞌere nipo ꞌga ꞌi ꞌuwa ꞌga upe: “Naani. Nooi je. Najeporowykyweri je enee ko pe ꞌawamũ”, ꞌjau ꞌga ꞌuwa ꞌga upe. Aꞌere nipo anure ꞌga ꞌarasigamũ ꞌuwa ꞌga upe uꞌeawer are. Aꞌeramũ nipo ꞌga awau anure oporowykyau ꞌga ko pe akou.
Ajepeja waꞌyra ꞌga upe nanẽ nipo ꞌga ꞌjau nũ: “Ekwap eporowykyau jeko pe, kisit”, ꞌjau nipo ꞌga waꞌyra ꞌga upe. Aꞌeramũ ꞌga raꞌyra ꞌga ꞌjau ꞌga upe: “Naiꞌi. Too teporowykyau enee ꞌjau”, ꞌjau nipo ꞌga ꞌuwa ꞌga upe. Aꞌere ꞌga nooi futari— ꞌjau Jejui ꞌga imomeꞌwau ꞌgã nupe.
—Maranuara te ꞌga raꞌyra ꞌga wapo mamaꞌea ꞌuwa ꞌga remifutar imũ?— ꞌjau Jejui ꞌga ꞌgã nupe.Aꞌeramũ ꞌgã ꞌjau ꞌga upe:—Tuwi maꞌe ꞌga.Aꞌeramũ Jejui ꞌga ꞌjau ꞌgã nupe:—Aꞌjea futat ere poromũ. Aꞌeramũ je ꞌjau pẽ nupe: Niaꞌwyri agawewi ꞌwyriararete ꞌga upe kaꞌaranũũ pyykara ꞌgã, kũjãmeneꞌema ꞌgã netee. Nuerowiari futari ꞌgã Jarejuwarete ꞌga rakue. Aꞌetea ꞌgã jẽmĩ je rerowiat ajemogyau ꞌawamũ. Tejerowiaramũ je ꞌgã tywera moia ꞌgã nui. Aꞌeramũ nipo ꞌgã awau ywag ipe ajemogyau Jarejuwarete ꞌga pyri. Aꞌere ꞌã pẽẽ naani. “Jarejuwarete ꞌga ore aruerowiat arajemogyau”, ꞌjau futat te ꞌã pẽẽ pejejemogyau numiamũ. Aꞌere ꞌã naje rerowiari pejepe pejejemogyau. Aꞌeramũ nipo pẽẽ pejewaweꞌem ywag ipe.
Aꞌeramũ Jejui ꞌga ꞌjau ꞌgã nupe nũ:—Peapyaka jejeꞌeg are. Mamaꞌe mũ je amomeꞌu pẽ nupe, pẽ muꞌjawamũ ee pẽ mueapyoawamũ— ꞌjau ꞌga ꞌgã nupe. —Kũimaꞌe ꞌga amũ yꞌwa ꞌywa rakã otym oko pe, uwa ꞌjawa ꞌywa rakã otym oko pe. Kwaiwete ꞌga uwa rakã tyma. Aꞌea tee futat ꞌga ityma ipype. Aꞌeramũ ꞌga oko osõu. Aꞌere ꞌga yꞌwa apikawa apou. Yꞌwa tyarũnamũ ꞌgã iapikau yꞌwayramũ. Aꞌeramũ futat ꞌga yꞌwa apikawa apou. Aꞌere ꞌga ꞌog ywate apou iaarana ꞌga upe. Aꞌeramũ ꞌga ꞌgã amũ monou oko raaranamũ imỹina ojeupe. “Yꞌwaa mũ jemaꞌea futat. Emyreramũ te aje pẽmaꞌe futat pẽporowykyawera repya futat”, ꞌjau ijara ꞌga ꞌgã nupe. Aꞌere ꞌga awau watau ꞌgã nui. Aꞌeramũ ꞌga namutamutat awau akou muku ꞌgã nui.
Yꞌwa tyarama upe iwaẽmauwe ijara ꞌga wemiayuwa ꞌgã amũ monou omaꞌea uwa ꞌa piaramũ.
Aꞌere ko raarana ꞌgã ꞌgã pyygi etee ꞌgã nerekou tyweaete. ꞌGa amũ ꞌgã inupãnupãu etee. ꞌGa amũ ꞌgã ijukau etee. ꞌGa amũ ꞌgã ijukau ita pyu.
Aꞌeramũ ko jara ꞌga wemiayuwa ꞌgã monou kwaiwete. Aꞌere ko raarana ꞌgã nãnẽwẽjẽmĩ ꞌgã nerekoi nũ ꞌgã pyygi etee ꞌgã apisau.
Aꞌeramũ ko jara ꞌga ꞌjau ojeupe: “Tejaꞌyra ꞌga pa je omono kwy. ꞌGa nipo ꞌgã opojeup reꞌã. Jeraꞌyra ꞌga ree nipo ꞌgã pojyramũ reꞌã”, ꞌjau nipo ꞌga ojeupe— ꞌjau Jejui ꞌga imomeꞌwau ꞌgã nupe.
—Aꞌeramũ ꞌgã ꞌga raꞌyra ꞌga resakawe ꞌjau ajaupe: “Waꞌyra ꞌga ꞌga amut yꞌwa piaramũ raꞌe. ꞌGa futat ꞌuwa ꞌga pyꞌrau ko jaramũ ꞌuwa ꞌga manũ re. Aꞌeramũ jane ꞌga jukau jui. Aꞌeramũ janemaꞌea futat koa ꞌga ruwa ꞌga manũ re kũi”, ꞌjau nipo ꞌgã ajaupe.
Aꞌeramũ ꞌgã ꞌga pyyka ꞌga rerawau enuẽma ko awi ꞌga jukau— ꞌjau Jejui ꞌga imomeꞌwau ꞌgã nupe.
Aꞌeramũ Jejui ꞌga oporonupa ee mainana ꞌwyriara ꞌgã nupe:—Maran sipo ko jara ꞌga waꞌyra jukaarera ꞌgã nerekoi?— ꞌjau ꞌga ꞌgã nupe.
Aꞌeramũ ꞌgã ꞌjau ꞌga upe:—ꞌGa futat oo ko raarana ꞌgã apisau nũꞌũ. Aꞌere nipo ꞌga ꞌgã amũ monou ꞌgã pyꞌrau oko raaranamũ nũ. Aipo ꞌgã te nipo yꞌwa mono ijara ꞌga upe yꞌwa tyarama rupi— ꞌjau ꞌgã ꞌga upe.
Aꞌeramũ Jejui ꞌga ꞌjau ꞌgã nupe nũ:“Mĩa ita niaꞌwyruui raꞌe, ꞌjau nipo itaoga apoara ꞌgã ajaupe, ita monou imomoa ajaui.Aꞌere nipo ꞌga amũ aipoa ita eroyrũmyrera ita pyygi etee imonou imỹina tenawera pype ꞌoga ypywotypawamũ.Janeruwarete ꞌga imỹjukaa ꞌgã nupe rakue.Aꞌeramũ ꞌga remiapofera wesageayramũ futat oree”,ꞌjau ꞌga ikwasiarukaa kaꞌaran are inuga rakue— ꞌjau Jejui ꞌga ꞌgã nupe.
—Aꞌjea futat je ꞌi. Ymã te ꞌã Janeruwarete ꞌga Israeu juapyreramũ pẽ mũꞌẽi wemiayuwamũ rakue. Aꞌere ꞌã nepeenuwi futari ꞌga. Nepefutari ꞌga pejeꞌwyriarareteramũ. Aꞌeramũ nipo ꞌga wenupara ꞌgã mogyau wemiayuwamũ pẽ pyꞌrau— ꞌjau Jejui ꞌga ꞌgã nupe. —ꞌGa amũ nipo uꞌaa ita ꞌarimũ. Aꞌe ꞌga open futat. Aꞌere ꞌga amũ ꞌarimũ ita ꞌar ire aꞌe ꞌga kuꞌjoꞌjogi futari. Nan tee futat Janeruwarete ꞌga ojeꞌega renupareꞌemamũ pẽ nereko tyweretei— ꞌjau Jejui ꞌga ꞌgã nupe.
ꞌGa jeꞌega renupawe mainana ꞌwyriara ꞌgã fariseu ꞌgã netee ꞌjau ajaupe:—Mamaꞌe mũ momeꞌuramũ ꞌga ꞌi janee poromũ— ꞌjau ꞌgã ajaupe.Aꞌeramũ ꞌgã amaraꞌneramũ akou ꞌga ree.
Aꞌeramũ ꞌgã oporopyygiweramũ ꞌga ree. Aꞌere ꞌgã kyjei mytuna ꞌgã nui.—“Jejui ꞌga te ꞌã Jarejuwarete ꞌga jeꞌega momeꞌwararetea raꞌe”, ꞌjau ꞌgã ajemogyau ajaupe. Aꞌere nipo ꞌgã jane apisi etee Jejui ꞌga jane ipyygamũ— ꞌjau ꞌgã ajaupe, okyjau Jejui ꞌga rerowiaara ꞌgã nui.
Mamaꞌe mũ Jejui ꞌga imomeꞌwau ꞌgã nupe ꞌgã muꞌjau nũ: —Morogyta mũ je amomeꞌu pẽ nupe pẽ muꞌjawamũ Tejuwarete ꞌga rerowiaara ꞌgã nee. Janeruwarete ꞌga ꞌã ꞌwyriararete ꞌga ꞌjawe janee— ꞌjau ꞌga ꞌgã nupe. —Sãꞌã ꞌwyriararete ꞌga maraka apoa waꞌyra ꞌga remirekoramũ. Kwaiwete ꞌga ꞌã kumi apoukaa wemiayuwa ꞌgã nupe.
Erojyw ire ꞌga ꞌjau wemiayuwa ꞌgã amũ nupe: “Peꞌje pejewau ꞌgã nupe kwe pe, jeremimoꞌwyꞌwyrera ꞌgã nerua jee”, ꞌjau ꞌga ꞌgã nupe ꞌgã monou kwe pe. Aꞌere ꞌwyriara ꞌga remimoꞌwyꞌwyrera ꞌgã nioweri maraka pe.
Aꞌeramũ nipo ꞌwyriara ꞌga amumera ꞌgã wemiayuwa ꞌgã monou wemimoꞌwyꞌwyrera ꞌgã nupe. “Peꞌje jejeꞌega rerawau ꞌgã nupe. ‘Peꞌje pejejua pejejemiꞌwaa ore pyri, eꞌi ꞌga pẽ nupe ko. Kwataua je aapisiukat aiꞌi. Aꞌeramũ je eyrukaa ꞌgã nupe. Aꞌeramũ pẽẽ pejejua pejejemiꞌwaa ore pyri, eꞌi ꞌga pẽ nupe ko’, peꞌje ki ꞌgã nupe”, ꞌjau ꞌga wemiayuwa ꞌgã nupe ojeꞌega rerawaukaa— ꞌjau Jejui ꞌga imomeꞌwau ꞌgã nupe.
—Aꞌeramũ ꞌga remiayuwa ꞌgã awau ꞌga remimoꞌwyꞌwyrera ꞌgã nupe. Aꞌere ꞌgã ojeupe aipo ꞌgã ꞌeramũ ꞌgã ꞌi etee ꞌgã nupe: “Naani. Najeoweri je”, ꞌjau etee ꞌgã ꞌgã nupe. Aꞌeramũ ꞌgã awau etee oporowykyau ꞌgã nui.
Amumera ꞌgã ꞌwyriara ꞌga remiayuwa ꞌgã pyyka inupãnupãu ꞌgã apisau.
Aꞌeramũ ꞌwyriara ꞌga amaraꞌneramũ akou ꞌgã nee. Aꞌeramũ ꞌga ꞌgã amũ monou wemiayuwa ꞌgã apisara ꞌgã apisau. ꞌGã apisi re ꞌgã ꞌgã ꞌwyra rapyau.
Aꞌeramũ ꞌwyriara ꞌga wemiayuwa ꞌgã amũ nenũina nũ. “Mamaꞌea ako je aapo maraka are ko numiamũ. Aꞌere ꞌã jeremimoꞌwyꞌwyrera ꞌgã niaꞌwyri futari.
Aꞌeramũ pẽẽ pejewau ꞌgã ꞌwyrarete rukawõꞌõ rupi ajemogy maꞌe ꞌgã moꞌwyꞌwya jemaraka are”, ꞌjau ꞌga wemiayuwa ꞌgã nupe— ꞌjau Jejui ꞌga ꞌgã nupe imomeꞌwau.
—Aꞌeramũ ꞌga remiayuwa ꞌgã awau amunawarete rukawõꞌõ rupi ajemogy maꞌe ꞌgã majatykau erawau werekwara ꞌga maraka pe. Esage maꞌe ꞌgã ꞌgã erawau iaꞌwyreꞌema ꞌgã netee. ꞌGã waẽmauwe ꞌwyriara ꞌga remiayuwa ꞌga amũ taity esage monou imunewukaa ꞌgã nupe. Aꞌeramũ ꞌgã awau ojejaga ꞌwyriara ꞌga roga matyneema.
Poje ꞌwyriara ꞌga ꞌua ajatyka maꞌe ꞌgã nesaka. Aꞌeramũ ꞌga taity esage rerekwareꞌema ꞌga resaka.
Aꞌeramũ ꞌga ꞌjau ꞌga upe: “Maꞌeramũ te neremunewi taity esagea?” ꞌjau ꞌga ꞌga upe.—Taity esage rerekwareꞌema ꞌga nojeꞌegi ꞌga upe.
—Aꞌeramũ ꞌwyriara ꞌga ꞌjau wemiayuwa ꞌgã nupe: “Pepyyk ꞌga, ꞌga po faa ꞌga py faa ꞌjau. Aꞌere pẽẽ ꞌga monou imomoa ukupepe. Ypytunaiwa pype pẽẽ ꞌga momoa. Peu ajemogyaw ipe nipo ꞌga waemamũ akou waꞌjywa mokãina akuwa rerekou”, ꞌjau ꞌga ꞌgã nupe— ꞌjau Jejui ꞌga ꞌgã nupe imomeꞌwau.
—Aipoa morogyta je amomeꞌu pẽ nupe, pẽ muꞌjau Jarejuwarete ꞌga remiayuwarete ꞌgã nee. Mytuna ꞌgã nupe Jarejuwarete ꞌga ꞌi: “Tejerowiar ire je pẽ mogyi tejemiayuwamũ”, ꞌjau ꞌga mytuna ꞌgã nupe. Aꞌere inãinãnĩꞌĩ etee ꞌgã ꞌga rerowiari. Aꞌeramũ ꞌga inãinãnĩꞌĩ etee ꞌgã mogyau wemiayuwamũ— ꞌjau ꞌga ꞌgã nupe.
Aꞌeramũ fariseu ꞌgã amũ awau ꞌga wi.—Siesak Jejui ꞌga raꞌne ꞌjau— ꞌjau ꞌgã ajaupe. —Tesirũgatu ꞌga rekoramũ sipyyk ꞌga ꞌjau. ꞌGã amũ simono imoporogytaukaa ꞌga upe raꞌne ꞌjau. Morogyta ꞌgã nupe imowuwuramũ sipyyk ꞌga ꞌjau— ꞌjau ꞌgã ajaupe. Aꞌeramũ ꞌgã wemimuꞌe ꞌgã amũ monou Jejui ꞌga upe imoporogytaukaa. Erote ꞌga remiayuwa ꞌgã amũ netee Jejui ꞌga upe ꞌgã monou imoporonuwukaa ee:—Aꞌjea futat ꞌã ereporogyta aꞌjeteetewi— ꞌjau ꞌgã ꞌga upe. —Nereporogyta ekoetei futari te ꞌã. Aꞌjea futat ꞌã erejejuka pãwẽ pãwẽ ae ree. Aꞌjea futat te ꞌã ore muꞌe ape mamaꞌe are. Enejeꞌeg are ꞌgã amũ oporenuwiwereꞌemamũ agawewi. Aꞌere ꞌã mamaꞌe aꞌjea etee eremomeꞌu— ꞌjau ꞌgã oporonupa ꞌme Jejui ꞌga upe.
—Aꞌeramũ ene ꞌawamũ ꞌjau oree: Jane ꞌã judeua. Simono te jane kaꞌaranũũa ꞌwyriararete ꞌga upe, Sesa ꞌga upe? Naani te raꞌu nũ?— ꞌjau ꞌgã ꞌga upe. —Najudeu arũi te ꞌã ꞌwyriararete ꞌga. Tapyꞌỹi amuteea te ꞌã ꞌga. Romanũa te ꞌã ꞌga. Aꞌetea te jane simepy ꞌga?— ꞌjau ꞌgã Jejui ꞌga upe.
Aꞌere Jejui ꞌga ꞌgã kwaawi ojee. “Jejeꞌega renupa ꞌgã nuri numiamũ. ‘Siesak ꞌga mamaꞌe mũ momeꞌua sigaty jarejee ꞌjau’ eꞌi ꞌgã jee numiamũ”, ꞌjau ꞌga ojeupe. Aꞌeramũ ꞌga ꞌjau ꞌgã nupe:—Nepeporonuwi tee pejejua ee jee. “Simowuwut ekoete jarejaupe ꞌga ꞌeawera jarejaupe ꞌjau”, peꞌje te jee— ꞌjau ꞌga ꞌgã nupe.
—Kaꞌaranũũ ywopeꞌia pemut amũ jee raꞌne, Sesa ꞌga mepyawa mũ jee raꞌne— ꞌjau ꞌga ꞌgã nupe.Aꞌeramũ ꞌgã amũ imonou ꞌga upe.—Kweramũ ajee ꞌwei— ꞌjau ꞌga imonou ꞌga po pe. Aꞌeramũ Jejui ꞌga kaꞌaranũũ ywopeꞌi resaukaa ꞌgã nupe:—Awỹja raꞌagawa te ꞌup ee? Awỹja rera ajee ꞌawamũ ꞌup ee nũꞌũ?— ꞌjau ꞌga esaukaa ꞌgã nupe.
—ꞌWyriararete ꞌga maꞌea futat— ꞌjau ꞌgã ꞌga upe.Aꞌeramũ Jejui ꞌga ꞌjau ꞌgã nupe:—ꞌGa raꞌagawa rerekwara ꞌga maꞌea futat. Aꞌeramũ pẽẽ imonou ꞌga upe etee futat. Aꞌere Jarejuwarete ꞌga mamaꞌea pemono ꞌga upe etee futat— ꞌjau ꞌga ꞌgã nupe.
Aꞌe renupawe ꞌga upe ee oporonup maꞌefera ꞌgã oporesagamũ etee ꞌga ree:—Kuu. Iꞌakwaap ꞌga raꞌe nũꞌũ— ꞌjau ꞌgã ajaupe.Aꞌeramũ ꞌgã awau ꞌga wi.
Koꞌikoꞌi satuseu ꞌgã amũ ꞌua oporogytau Jejui ꞌga upe ee nũ. Aipo ꞌgã eꞌi ajaupe: “Amanũ re ae noferawuꞌjawi nũ. Amanũmũ ae teepawamũ ywawuje futat”, ꞌjau agawewi satuseu ꞌgã ajaupe jepi. Aꞌetea ꞌgã ꞌut oporonupa ee Jejui ꞌga upe.
Aꞌeramũ ꞌgã ꞌjau ꞌga upe:—“Moromuꞌjara ꞌga”, eꞌi ꞌgã enee jepi. Aꞌeramũ ene ore mueapyou katu mamaꞌe are. Ymã te ꞌã Moisesi ꞌga kaꞌarana kwasiari inuga janee rakue. “Kũimaꞌe ꞌga amũ nipo amanũ waꞌyreꞌemauwe. Aꞌeramũ nipo ꞌga manũ re ꞌga rewirera ꞌga ꞌga remirekofera ẽẽ rerekou. Aꞌeramũ nipo ꞌga ajaꞌyrapyau ẽẽ pype. Aꞌeramũ nipo ꞌga raꞌyr ypy ꞌga amanũ maꞌefera ꞌga raꞌyrera ꞌjawe futat”, ꞌjau ꞌã Moisesi ꞌga ikwasiaa inuga rakue— ꞌjau ꞌgã Jejui ꞌga upe.Aꞌeramũ Jejui ꞌga ꞌjau ꞌgã nupe:—Aꞌjea futat— ꞌjau ꞌga ꞌgã nupe.
Aꞌeramũ ꞌgã ꞌjau ꞌga upe nũ:—Aꞌere nipo kũimaꞌe ꞌga amũ ꞌga raꞌyra sete. Aꞌeramũ nipo uꞌat ypy maꞌefera ꞌga kũjã mũ rerekou. Aꞌere nipo ꞌga waꞌyreꞌemauwe ꞌga manũi jui. Aꞌeramũ wemireko ẽẽ rejaa wewirerera ꞌgã nupe.
Aꞌeramũ nipo imanũ re aꞌe rewirerera ꞌgã amũ ẽẽ rerekou ipyꞌrau nũ. Aꞌere aꞌea nanẽ imanũi nũ waꞌyreꞌemauwe nũ, ẽẽ rejaa wewirerera ꞌgã nupe nũ. Aꞌeramũ nipo ꞌgã ojopyꞌrapyꞌrau etee ẽẽ ree, ajamanũnamũ. Aꞌere ꞌgã nataꞌyriꞌi futari ẽẽ pype.
Ojee ꞌgã jomoypaw ire nipo ẽẽ nanẽ amanũmũ nũ.
Aꞌeramũ nipo ꞌga ae moferapawa ꞌara rupi manamũ sipo ẽẽ menaretea?— ꞌjau ꞌgã Jejui ꞌga upe. —ꞌGã juejue futat ẽẽ wereko kũi— ꞌjau ꞌgã Jejui ꞌga upe.
Aꞌeramũ Jejui ꞌga aipo ojeupe ꞌgã ꞌeramũ ꞌjau ꞌgã nupe:—Pẽꞌme awi. Nanarũi. Nepẽneapyoi Jarejuwarete ꞌga jeꞌega rerekwara kaꞌaran are raꞌe. ꞌGa pãjẽa nanẽ ꞌã pẽẽ ikwaapeꞌema raꞌe nũ— ꞌjau Jejui ꞌga ꞌgã nupe. —ꞌAu etee te ꞌgã nemirekoramũ kũi. Aꞌere ꞌgã oferaw ire naemirekouꞌjawi kũi. Ywagipewara ꞌgã ꞌjawe etee futat ꞌgã jemogyi. Niporerekoweruꞌjawi ꞌgã kũjã are. Kũjãmera ꞌgã nanẽ omenariwereꞌemamũ futat nũ kũi, kũimaꞌe ꞌgã ꞌjawe etee futat nũ kũi— ꞌjau Jejui ꞌga ꞌgã nupe.
31,32 —Nepẽneapyoi nipo Jarejuwarete ꞌga ꞌeawer are. Ymã te ꞌã ꞌga ꞌi rakue: “Je te ꞌã ꞌgã Nuwaretea ako. Abraão ꞌga, Isaki ꞌga, Jako ꞌga. Mĩmera ꞌgã Nuwaretea je ako”, ꞌjau ꞌga ꞌã ikwasiarukaa rakue. ꞌGã manũ re ꞌga poromũ ꞌjau rakue. Aꞌere ꞌgã ꞌaga namanũi futari, ateepaweꞌemamũ futat ꞌgã ꞌaga. Aꞌeramũ Janeruwarete ꞌga poromũ ꞌjau Moisesi ꞌga upe. ꞌGã ꞌaga tyweꞌem ire amunipo ꞌã ꞌga aipo neꞌiaꞌuweri Moisesi ꞌga upe. Ako maꞌe ꞌgã nupe etee te ꞌga aeruwamũ— ꞌjau Jejui ꞌga ꞌgã nupe uꞌama. Series,
Aipo ꞌga ꞌe renupawe mytuna ꞌgã oporesagamũ etee ꞌga ree.—Kuu. Nomoryteeaꞌuweri futari ae ꞌga raꞌe nũꞌũ— ꞌjau ꞌgã ajaupe.
Aipo ojeupe ꞌga ꞌeramũ satuseu ꞌgã ajemogyau etee futat. Noporonuwuꞌjawi futari ꞌgã ee ꞌga upe nũ. Aꞌeramũ fariseu ꞌgã amũ ꞌjau ajaupe: “Satuseu ꞌgã noporonuwuꞌjawi futari ee ꞌga upe nũ”, ꞌjau ꞌgã ajaupe. Aꞌeramũ ꞌga amũ awau oporonupa aipo ꞌga ꞌeawer are Jejui ꞌga upe. Moisesi ꞌga jeꞌeger are moromuꞌjara ꞌgã poromũ awau oporonupa Jejui ꞌga ꞌeawer are ꞌga upe: “Je pa ꞌga omorytee kwy”, ꞌjau ꞌga ojeupe numiamũ.
Aꞌeramũ ꞌga poromũ awau oporonupa ꞌga ꞌeawer are ꞌga upe:—Ene te ꞌã ore muꞌe ape Jarejuwarete ꞌga ree. Aꞌere ꞌã kwaiwete Janeruwarete ꞌga uꞌeawera kwasiarukari Moisesi ꞌga upe rakue. Maranuara te ajee ꞌga ꞌeaweraretea?— ꞌjau ꞌga Jejui ꞌga upe.“Tomojenosĩ Jejui ꞌga ꞌjau kwy”, ꞌjau ꞌga ojeupe numiamũ.Aꞌere Jejui ꞌga ikwaawi futari ojee. “Tamuꞌakwaawukar eme ꞌga, eꞌi ꞌga jee numiamũ”, ꞌjau Jejui ꞌga ojeupe. Aꞌeramũ Jejui ꞌga ꞌjau ꞌga upe:
—“Je te ꞌã Pẽjararetea. Pẽporomutat je ree pejepytuna ꞌgã apyraapa”, eꞌi ꞌã Janeruwarete ꞌga pẽ nupe rakue. “Mamaꞌea peapo jee, jeremifutar imũ. Pejejeaꞌaramũ pejejemogyau je ree ꞌgã nee pejejeaꞌara apyraapa. Aipo aporamũ nipo pejeporomutaramũ je ree”, eꞌi futat Janeruwarete ꞌga pẽ nupe— ꞌjau Jejui ꞌga ꞌga upe. —Aipoa te ꞌga ꞌeaweraretea— ꞌjau Jejui ꞌga ꞌga upe.
—Ajepeja ꞌga ꞌeaweraretea nanẽ nũ. “Pẽporomutat pejejepyriwara ꞌgã nee pejejee pejeporomutara ꞌjawe”, eꞌi ꞌga ꞌã ikwasiarukaa Moisesi ꞌga upe rakue— ꞌjau Jejui ꞌga ꞌga upe.
—Aipoa ꞌga remikwasiarera renupara ꞌgã wenup katu katu ꞌga remikwasiarera ajemogyau. Ajepeja ꞌga remikwasiarera moromuꞌjau ajuee aejejuka esage are etee futat. Janeruwarete ꞌga jeꞌega momeꞌwara ꞌgã nanẽ oporomuꞌjau aipo are nũ— ꞌjau Jejui ꞌga ꞌga upe.
Ojee fariseu ꞌgã jatykaramũ Jejui ꞌga oporonupa ee ꞌgã nupe:
—Maran te pẽneapyo Jarejuwarete ꞌga remimurera ꞌga ree? Awỹja juapyrera te ꞌga?— ꞌjau ꞌga ꞌgã nupe.—Davi ꞌga juapyrera ꞌga— ꞌjau ꞌgã ꞌga upe.Aꞌeramũ Jejui ꞌga ꞌjau ꞌgã nupe:
—Maꞌeramũ sipo ajee Janeruwarete ꞌga ꞌAgesagea Davi ꞌga muꞌeukari “Jejara ꞌga” ꞌga muꞌeukari ajuapyrera ꞌga upe? Ymã te ꞌã Davi ꞌga kaꞌarana kwasiari ꞌga ree rakue:“Jeruwarete ꞌga ꞌjau Jejararete ꞌga upe rakue:‘Eapyk ꞌau je pyri. Je ꞌjawe futat ene.Enepãjẽretea je ꞌjawe. Aꞌeramũ ene eapyka je yse katy.Anure nipo je ene mogoi ꞌwyriaramũ ꞌgã nupe najuejue etee futat.Ene ree iporomutareꞌema ꞌgã ꞌarimũ je ene magwawukari.Aꞌeramũ ene je iapoeꞌemauwe eapyka ꞌau je yse katy’, ꞌjau ꞌga Janejararete ꞌga upe”,ꞌjau Davi ꞌga ikwasiaa rakue— ꞌjau Jejui ꞌga ꞌgã nupe.?
—Janeruwarete ꞌga remimurera ꞌga ree ꞌga kaꞌarana kwasiari rakue. Maꞌeramũ sipo ajee ꞌga ꞌi, “Jejararete ꞌga”, ꞌjau ajuapyrera ꞌga upe nũ— ꞌjau Jejui ꞌga ꞌgã nupe.
Aipo ꞌga ꞌe renupawe ꞌgã ajemogymogyau etee futat. Ojenosõu ꞌgã ꞌga wi. Aꞌeramũ ꞌgã oporonuwuꞌjapeꞌema ee ꞌga upe.
Aꞌeramũ Jejui ꞌga ojeꞌega wemimuꞌeramũ oree, mytuna ꞌgã nupe we futat:
—Moisesi ꞌga remikwasiarer are moromuꞌjara ꞌgã weapyoramũ Moisesi ꞌga remikwasiarer are fariseu ꞌgã netee.
Aꞌeramũ ki pẽẽ ꞌgã jeꞌega renupa etee futat ꞌgã pejemuꞌeramũ. Aꞌeramũ ki pẽẽ mamaꞌe apou ꞌgã pejemuꞌeawer imũ etee futat. Aꞌere kasi pejemuꞌe ꞌgã nemiapo are ne. Nuapoi futari ꞌgã pẽ muꞌeawer imũ mamaꞌea. Aꞌeramũ pẽẽ pejejemuꞌjaweꞌem ꞌgã nemiapo are.
“Nan iki peapo”, ꞌjau nipo ꞌgã pẽ nupe numiamũ. Aꞌere nipo ꞌgã nepẽ poari mamaꞌe apo are uꞌeawer imũ.
Tekotee ꞌgã nupe ojesaukaawamũ te ꞌgã mamaꞌe apoi. “Je te ꞌã aꞌjea futat kũimaꞌeeteetea”, ꞌjau nipo ꞌgã ajaupe. Aꞌeramũ nipo ꞌgã mamaꞌe apou ekoete ajemogyau ojesaukaawamũ ꞌgã nupe. “Tiporesagete ꞌgã je ree ꞌjau”, ꞌjau nipo ꞌgã ajemogyau. Jane ꞌã kũimaꞌeferamũ juejue Jarejuwarete ꞌga jeꞌega kwasiaa kaꞌaraꞌnĩ pe ree. Aꞌeramũ jane imonou yrũꞌĩꞌĩ pype ifaa jareakag are. Aꞌeramũ jane jarejeapykag are erekou, jarejywaypy are nanẽ erekou nũ. Aꞌere ꞌã fariseu ꞌgã imonoi yrũũũ pype. Aipo ꞌgã erekou ifaa imỹina weapykag are, ojywa are ꞌjau. “Tiporesak ꞌgã ore ree ꞌjau kwy”, ꞌjau ꞌgã ꞌã ajemogyau. “ꞌGã te aꞌjea futat Jarejuwarete ꞌga ree iporomutarete maꞌea raꞌe, teꞌi ꞌgã janee jane resaka ꞌjau”, ꞌjau ꞌgã akou ojeupe. Jane ꞌã kũimaꞌeramũ juejue taity pẽũꞌĩ sireko jarejasiꞌyꞌwarimũ. Aꞌe pyu jane ꞌã jareakaga auꞌjau Jarejuwarete ꞌga upe jareporogytauwe. Aꞌere ꞌã fariseu ꞌgã imopypiremeꞌytyra fukui omaꞌea. “Tiporesagete ꞌgã jane ree ꞌjau”, ꞌjau ꞌgã ꞌã ajaupe. Aꞌeramũ ꞌgã taity pypiremeꞌytyra fuku rerekou— ꞌjau Jejui ꞌga oree.
—Maraka apoaw ipe ojemiꞌwaaw ipe nanẽ ꞌgã naꞌne wẽjẽmĩ awau wapyka. Kũimaꞌeeteete ꞌgã apykaw ipe etee ꞌgã wapygiweramũ. Jarejatykaaw ipe nanẽ ꞌgã kũimaꞌeeteete ꞌgã apykaw ipe etee wapygiweramũ nũ.
Amunawa pyterimũ awaw ipe nanẽ ꞌgã kũimaꞌeeteete ꞌgã ꞌjawe wapejeꞌega ꞌgã ifutaa. “Moromuꞌjara ꞌga” ojeupe ꞌga amũ ꞌeramũ ꞌgã akuꞌiramũ ajemogyau— ꞌjau Jejui ꞌga oree.
—Aꞌere kasi pejemogy ꞌgã ꞌjawe ne. “ꞌGa ꞌã ore muꞌjara”, ꞌgã muꞌeukareꞌema pejejeupe. Majepei tee tup maꞌe ꞌjawe futat pẽẽ pejejuꞌjajuꞌjawe etee pejemogy. Majepei tee futat je pẽ muꞌjaramũ— ꞌjau ꞌga oree. —Kiapiꞌni peꞌje nanẽ kasi pejejuweꞌema ꞌga amũ upe ne. Majepei tee Pẽnuwaretea. Ywag ipe ako maꞌeramũ etee futat Pẽnuwaretea. “ꞌGa nanẽ ꞌã oreꞌwyriara”, ꞌgã amũ muꞌeukareꞌema nanẽ pejejeupe nũ. Janeruwarete ꞌga remimureramũ etee te je pẽꞌwyriaramũ je rekoi— ꞌjau Jejui ꞌga oree.
—Aꞌjea futat je ꞌi. Pejejaupe mamaꞌe apoaramũ pẽẽ eteete maꞌea Jarejuwarete ꞌga upe. “Je te ꞌã kũimaꞌeeteetea” ꞌjara Janeruwarete ꞌga imogyau tywet. Aꞌere ꞌga “Je nakũimaꞌeeteete arũi” ꞌjara ꞌgã etee ꞌga mogyau kũimaꞌeeteeteramũ ꞌgã nupe— ꞌjau Jejui ꞌga oree.
13,14 Aꞌeramũ Jejui ꞌga ꞌjau fariseu ꞌga nupe nũ, Moisesi ꞌga remikwasiarer are moromuꞌjara ꞌgã nupe we futat:—Pẽporiayꞌi pejejemogyau numiamũ. Esage maꞌe ꞌjawe futat nipo pẽẽ numiamũ. Aꞌere nipo anure Janeruwarete ꞌga pẽ nereko tyweri futari. Nepefutari te ꞌã Jarejuwarete ꞌga remiayuwamũ pejejemogya. Aꞌeramũ nipo pẽẽ ꞌga remiayuwamũ ꞌgã jemogy futareꞌema nanẽ nũ. Aꞌeramũ nipo anure Janeruwarete ꞌga pẽ nerekou tyweaete— ꞌjau ꞌga ꞌgã nupe. Series,
—Pẽporiayꞌi pejejemogyau numiamũ— ꞌjau Jejui ꞌga Moisesi ꞌga remikwasiarer are moromuꞌjara ꞌgã nupe, fariseu ꞌgã nupe nanẽ ꞌga ꞌjau nũ. —Kwe pe ꞌã peo amunawa moymoyka kwe pewara ꞌgã amũ muꞌjau pejejee etee. Pejejemiapo are te ꞌã pemuꞌe ꞌgã. Aꞌeramũ nipo pẽẽ ꞌgã muꞌjau pejejemiapo are te. “Peꞌje pejejemuꞌjau je ree”, ꞌjau nipo pẽẽ ꞌgã nupe numiamũ. Aꞌere nipo anure Janeruwarete ꞌga wowase pẽ majatykaaw ipe nipo ꞌga ꞌi pẽ nupe: “Je rerowiat ꞌme etee pejepe. Aꞌeramũ pẽẽ pejeaꞌwyreꞌemamũ jee”, ꞌjau nipo ꞌga pẽ nupe, pẽ monou mamaꞌeukwaawa rapyaw ipe. Aꞌeramũ nipo ꞌga pẽ nee ojemuꞌe maꞌefera ꞌgã nupe ꞌjau: “Je rerowiat ꞌme are etee pejemuꞌe. Aꞌeramũ pẽẽ pejeaꞌwyreꞌemamũ jee. Aꞌeramũ je mamaꞌeukwaawa rapyaw ipe pẽ momopoa”, ꞌjau nipo ꞌga pẽ nee ojemuꞌe maꞌe ꞌgã nupe, ꞌgã monou mamaꞌeukwaawa rapyaw ipe— ꞌjau ꞌga ꞌgã nupe.
—Pẽporiayꞌi futat pejejemogyau numiamũ. Aꞌere pẽẽ Jarejuwarete ꞌga ree moromuꞌjat tyweramũ pejemogy. Nepẽneapyoi agawewi ꞌga jeꞌeg are. Aꞌetea nipo pẽẽ ꞌgã muꞌjau ꞌme ee— ꞌjau ꞌga ꞌgã nupe. —“Jarejuwarete ꞌga mogytaawa renamũ je mamaꞌe apoi enee ꞌe ekoete re nepeapoi futari mamaꞌea ee pejeparuapowereꞌemamũ”, ꞌjau pẽẽ ꞌgã nupe. “Aꞌere ki Jarejuwarete ꞌga mogytaawa pypiara ouru apopyrera renamũ je mamaꞌe apoi enee pejeꞌe re mamaꞌea peapo futat pejeꞌeawer imũ. Kasi aꞌe pe pejemotywet Jarejuwarete ꞌga upe ne, mamaꞌe apoeꞌem ire ne”, ꞌjau ꞌã pẽẽ pejejemogyau pejejaupe— ꞌjau Jejui ꞌga ꞌgã nupe.
—Aꞌeramũ taetu nipo pejeꞌakwaaweꞌemetyg etee te. Maranuara sipo esage maꞌeramũ Janeruwarete ꞌga upe? ꞌGa mogytaawa tee esage maꞌeramũ ꞌga upe. Ouru apopyrera ꞌũi ꞌga mogytaawa pype. Aꞌeramũ wesageramũ ꞌga upe. Omogytaawa pype teneꞌem ire amunipo ꞌã ꞌga naeaꞌari ee— ꞌjau ꞌga ꞌgã nupe.
—“Jarejuwarete ꞌga upe wyra rapyawa ruwamũ je mamaꞌe apoi enee ꞌe ekoete re nepeapoi futari mamaꞌea pejeꞌeawer imũ ee pejeparuapowereꞌemamũ”, ꞌjau pẽẽ pejejemogyau. “Aꞌere ki Janeruwarete ꞌga upe jeremimonofera ꞌup wyra rapyawa ꞌarimũ ꞌe re mamaꞌea peapo futat pejeꞌeawer imũ. Kasi aꞌe pe pejemotywet Jarejuwarete ꞌga upe ne”, ꞌjau ꞌã pejejemogyau ꞌgã muꞌjau tywet.
Pejeꞌakwaaweꞌemamũ futat nipo pẽẽ pejejemogyau. Maranuara ajee esage maꞌeramũ Janeruwarete ꞌga upe? Mamaꞌea jane imỹina wyra rapyawa ꞌarimũ Jarejuwarete ꞌga upe imonopyramũ. Aꞌeramũ ꞌã wyra rapyawa iꞌarimũ ꞌup maꞌe retee wesageramũ ꞌga upe— ꞌjau Jejui ꞌga ꞌgã nupe.
—“Janeruwarete ꞌga upe wyra rapyawa ruwamũ je mamaꞌe apoi enee” ꞌjaramũ pẽẽ iꞌarimũ ꞌup maꞌe upe nanẽ futat peꞌje poromũ nũ.
“Jarejuwarete ꞌga mogytaawa renamũ je mamaꞌe apoi enee” ꞌjaramũ pẽẽ Jarejuwarete ꞌga upe nanẽ futat peꞌje poromũ. Omogytaawa pype futat ꞌga reni. Aꞌeramũ pẽẽ aipo ꞌjaramũ ꞌga upe futat ꞌjau pejejemogyau aipo ꞌjaramũ— ꞌjau ꞌga ꞌgã nupe.
—“Ywaga ruwamũ je mamaꞌe apoi enee” ꞌga upe ꞌjaramũ nanẽ Jarejuwarete ꞌga renawa upe futat peꞌje nũ. Ywag ipe futat ꞌga renawaretea. Aꞌeramũ aipo ꞌjara ꞌgã ꞌga renawa upe futat ꞌjau poromũ. ꞌGa renawa renũinara ꞌgã Jarejuwarete ꞌga futat wenũi. Wenawa ꞌarimũ futat ꞌga reni. Aꞌeramũ ꞌga renawa renũinara ꞌgã ꞌga futat enũina— ꞌjau Jejui ꞌga ꞌgã nupe.
—Pẽporiayꞌi pejejemogyau numiamũ— ꞌjau ꞌga Moisesi ꞌga remikwasiarer are moromuꞌjara ꞌgã nupe, fariseu ꞌgã nupe nanẽ nũ. —Pẽẽ ꞌã esage ꞌme maꞌea te. Aꞌeramũ nipo anure Janeruwarete ꞌga pẽ nerekou tyweaete pẽtywer are. Nepekoarũi futari te ꞌã ꞌga upe. Aꞌeramũ nipo ꞌga pẽ nerekou tyweaete pẽtywer are. Mamaꞌea pẽẽ imojoꞌoka pejepo ꞌjawe pejejeupe. Ko pypiara nanẽ pẽẽ imojoꞌoka nũ. Aꞌeramũ pẽẽ majepeja monou Jarejuwarete ꞌga upe. Aꞌeramũ emyrera pẽmaꞌea. Kumi kasiga miamũ pẽẽ imojoꞌoka imonou Jarejuwarete ꞌga upe. Nanuara te esage ꞌga upe numiamũ. Aꞌere namĩa etee rũi peapo. “Mamaꞌea pemojoꞌok amũ imonou jee” ꞌga ꞌeawera ꞌã pẽẽ enupa. Aipoa pẽẽ iapoa Janeruwarete ꞌga afutat. Aꞌere ꞌã ajepeja ꞌga ꞌeawera nepeenuwi futari. “Pejuereko esage ki” ꞌga ꞌeawera nepeenuwi. “Pẽpotaꞌwa esage ki pejejuee” ꞌga ꞌeawera nepeenuwi. “Pejejaupe pejeꞌeawer imũ etee futat pẽẽ mamaꞌe apou pejejaupe” ꞌga ꞌeawer imũ jẽmĩ ꞌã mamaꞌe apoweꞌem— ꞌjau ꞌga ꞌgã nupe. —“Pejuereko esagea te esage Janeruwarete ꞌga upe. ꞌGã nee pẽpotaꞌwa esagea nanẽ esage ꞌga upe nũ” ꞌea te esage ete ꞌgã upe. Mĩmera pẽẽ iapoa Janeruwarete ꞌga afutarete. Peenupaw iki ꞌga ꞌeawera ꞌga jeꞌega— ꞌjau ꞌga ꞌgã nupe.
—ꞌGa ꞌeawera jẽmĩ ꞌã nepeapoi. Aꞌeramũ ꞌã pẽẽ ꞌga ꞌeawereꞌema jẽmĩ iapou— ꞌjau Jejui ꞌga ꞌgã nupe.
—Pẽporiayꞌi pejejemogyau numiamũ— ꞌjau ꞌga Moisesi ꞌga remikwasiarer are moromuꞌjara ꞌgã nupe, fariseu ꞌgã nupe nanẽ nũ. —Pẽẽ ꞌã esage ꞌme maꞌea te. Aꞌeramũ nipo anure Janeruwarete ꞌga pẽ nerekou tyweaete pẽtywer are. Sãꞌã ae yꞌa kupe pireja futat numiamũ. Aꞌere ꞌã ae waipy katy nokatuꞌogi. Nan tee futat ꞌã pẽẽ. Pẽpira esageay futat numiamũ. Pejauk futat pejepikyꞌa awi numiamũ. Aꞌeramũ ꞌã pẽpira ojekatuꞌoka futat numiamũ. Aꞌere pẽywytera niaꞌwyri. Nepepoiri futari mamaꞌe tywera apo awi— ꞌjau Jejui ꞌga ꞌgã nupe oporogytau ꞌũina.
—Pẽꞌakwaaweꞌema pẽ nereko, aꞌe je ꞌã pẽ nupe jãꞌnũꞌũ. Janeruwarete ꞌga ꞌã pẽ katuꞌoga futaa numiamũ. Napẽpira katuꞌog are tee rũi ꞌga fueweramũ. Pẽywytera katuꞌoga we futat ꞌã ꞌga afutat numiamũ. Pẽporiayꞌi ꞌã pejejemogyau numiamũ— ꞌjau ꞌga ojeꞌega moywyrafena ꞌgã nupe. —Pejetywer awi pepoir ire amunipo ꞌã ꞌga pẽ katuꞌogi. Aꞌeramũ amunipo ꞌã pẽẽ pejejesageramũ pejejemogyau ꞌga upe, aꞌe je ꞌã tekou pẽ nupe— ꞌjau Jejui ꞌga ꞌgã nupe.
—Pẽporiayꞌi pejejemogyau numiamũ. Pẽẽ ꞌã esage ꞌme maꞌea te— ꞌjau ꞌga Moisesi ꞌga remikwasiarer are moromuꞌjara ꞌgã nupe. Fariseu ꞌga nupe nanẽ ꞌga ꞌjau nũ. —Aꞌeramũ nipo anure Janeruwarete ꞌga pẽ nerekou tyweaete pẽtywer are. Sãꞌã teumera rupawa ita kwara. Aꞌeramũ ꞌã pẽẽ ita pitupa ipitupawa parasiga pyu. Aꞌeramũ ꞌã iꞌarimũ etee okaturãturamamũ. Aꞌere ꞌã ita kwara pype teumera nema ete. Nan tee futat pẽẽ. Esage maꞌe ꞌjawe futat pejemogy numiamũ. Aꞌere mamaꞌe tywera peapo, oꞌmeramũ te peꞌje pejejemogyau— ꞌjau Jejui ꞌga ojeꞌega moywyrafena ꞌgã nupe.
—Pẽporiayꞌi pejejemogyau numiamũ— ꞌjau Jejui ꞌga Moisesi ꞌga remikwasiarer are moromuꞌjara ꞌgã nupe, fariseu ꞌgã nupe nanẽ nũ. —Esage ꞌme maꞌe ate pẽẽ. Aꞌeramũ nipo anure Janeruwarete ꞌga pẽ nerekou tyweaete pẽtywer are. Pẽypy ꞌgã ꞌã Jarejuwarete ꞌga momeꞌwara ꞌgã jeꞌega nuenuwi etee rakue. Maꞌeramũ ꞌã ꞌgã ꞌgã apisi rakue. Aꞌeramũ ꞌã pẽẽ iapisipyrera rywy mojewaka. Ita esage apopyrera pyu imogyau ekoete iapisipyrera ꞌarimũ. “Ita esagea simowyt esage maꞌefera ꞌgã nee jarejeaꞌawamũ ꞌjau”, ꞌjau futatee ꞌã pẽẽ pejejaupe rakue— ꞌjau Jejui ꞌga ꞌgã nupe. —“Ymã we jarejeko re amunipo ꞌã jane nipoari jareypy ꞌgã Jarejuwarete ꞌga jeꞌega momeꞌwara ꞌgã apisi are. Niapisiukari amunipo ꞌã jane ꞌgã”, ꞌjau futatee ꞌã pẽẽ pejejaupe, pejejerowiaraipa ꞌã pejejee.
Aꞌere ꞌã pẽꞌme ate. Aꞌere ꞌã pejeypy ꞌgã ꞌjawerimũ etee futat pejemogy— ꞌjau ꞌga ꞌgã nupe. —Pejeypy ꞌgã ꞌjawerimũ etee pejejemogy re nipo pejemogy mamaꞌe apou ꞌgã ꞌjawerimũ etee futat. Aꞌeramũ nipo Janeruwarete ꞌga pẽ nerekou tyweaete ꞌgã ꞌjawerimũ etee futat.
Moja ꞌjawe pẽẽ. Sãꞌã moja ae uꞌua ae jukau ꞌã. Nan tee futat pejomomoirukat Jarejuwarete ꞌga rerowiar awi. Aꞌeramũ nipo anure Janeruwarete ꞌga pẽ monou pẽ mogyau mamaꞌeukwaawa rapyaw ipe pẽtywer are— ꞌjau Jejui ꞌga ojeꞌega moywyrafena ꞌgã nupe.
—Anure nipo je tejeꞌega momeꞌwara ꞌga monoi pẽ nupe. Iꞌakwaap maꞌe ꞌgã, pẽ muꞌjara ꞌgã. Mĩmera ꞌgã nipo je imonou pẽ nupe. Aꞌere nipo pepyyg etee ꞌgã amũ iapisau. Amumera ꞌgã nipo pẽẽ imonou imuꞌama ꞌypeywar are iapisau. Amumera ꞌgã nipo pẽẽ inupãnupãu etee pejejatykaaw ipe. Aꞌeramũ nipo ꞌgã okaꞌjama awau kwe pe. Ajepeja amunaw ipe nipo ꞌgã awau. Aꞌere nipo peo etee ꞌgã newiri ꞌgã nerekou tyweruꞌjapa nũ.
Aꞌeramũ nipo aꞌe are futat Janeruwarete ꞌga werowiaara ꞌgã nepyaa pẽ nerekou tyweaete. Pẽypy ꞌgã nemiapofer are we futat nipo ꞌga pẽ nerekou tyweaete. Pẽypy ꞌgã ꞌã Jarejuwarete ꞌga jeꞌega momeꞌwara ꞌgã apisau ekoete rakue. Ywy apo ypyrauwe ꞌã ꞌgã ꞌga rerowiaara ꞌgã apisi rakue— ꞌjau Jejui ꞌga ꞌgã nupe ꞌũina. —Apeu ꞌga raꞌne ꞌã ꞌgã ijukau ypy ypy rakue. Nuapoi agawewi ꞌga ꞌã mamaꞌe tywera rakue. Aꞌetea ꞌga ꞌã ꞌga jukau ekoete rakue. Maꞌeramũ ꞌgã ꞌã ꞌawamũ taetu Jarejuwarete ꞌga rerowiaara ꞌgã apisi kwaiwete. ꞌAwamue ꞌgã ꞌã Sakari ꞌga, Pereki ꞌga raꞌyra ꞌga jukau raiꞌi nũ. Jarejuwarete ꞌga rukawõꞌõ me agawewi ꞌga ꞌami. Aꞌetea ꞌã ꞌgã ꞌga jukau raiꞌi— ꞌjau Jejui ꞌga ꞌgã nupe. —Aꞌjea futat jeꞌea. Anurenureꞌi nipo Janeruwarete ꞌga pẽ nereko tyweretei ꞌgã nepyaa, iapisipyrera ꞌgã juejue epyaa— ꞌjau Jejui ꞌga ojeꞌega moywyrafena ꞌgã nupe.
Aꞌeramũ ꞌga ꞌjau Jerusareg ipewara ꞌgã nupe:—Jerusareg ipewaramũ futat te ꞌã pẽẽ Jarejuwarete ꞌga jeꞌega momeꞌwara ꞌgã apisaramũ pejup— ꞌjau Jejui ꞌga ꞌgã nupe. —Sãꞌã wyrasokwẽa kwanũ resakawe waꞌyra renũja imajatykau wakape ꞌwyripe. Nan tee futat je— ꞌjau Jejui ꞌga ꞌgã nupe. —Tajejuka esage Jerusareg ipewara ꞌgã nee ꞌjau, je ꞌi pẽ nupe numiamũ. Aꞌere ꞌã nepefutari etee.
Aꞌeramũ ꞌawamũ Janeruwarete ꞌga opoia futat pẽ nui— ꞌjau Jejui ꞌga ꞌgã nupe. —Aꞌeramũ nipo pẽ nee iporomutareꞌema ꞌgã ꞌua pẽꞌwyrarete pojekau pẽ nui.
ꞌAwamũ ꞌã je nanẽ tewau pẽ nui nũ. Aꞌeramũ pẽẽ ꞌawamũ je resaguꞌjapeꞌema. “Esageay Janeruwarete ꞌga remimurera ꞌga”, ꞌjaweꞌẽwe pẽẽ je resaguꞌjapeꞌema futat— ꞌjau Jejui ꞌga ꞌgã nupe uꞌama.
ꞌGã nupe oporogytapaw ire Jejui ꞌga wemimuꞌeramũ ore renũꞌjãu Jarejuwarete ꞌga mogytaaw awi. Jui aruꞌẽ re ore ꞌjau ꞌga upe:—Kuu. Ikaturam te Janeruwarete ꞌga mogytaawa ꞌoga jãꞌnũꞌũ— ꞌjau ore ꞌga upe.
Aꞌeramũ ꞌga ꞌjau oree:—Aꞌjea futat esageramũ numiamũ. Aꞌere nipo anurenureꞌi jane ree iporomutareꞌema ꞌgã nuri imonou etyka. Nomỹiꞌi futari nipo ꞌgã itaa mũ ajuꞌarimũ— ꞌjau ꞌga oree.
Arawau ywytyr ipe. Oriweira ꞌjaw ipe ore arawau orojeupia ywytyra ꞌarimũ. Aꞌeramũ Jejui ꞌga wapyka opytuꞌwau. Nitywi futari ꞌga amũ ore pyri. Aꞌeramũ ore ꞌga rerowyka ꞌjau ꞌga upe:—“Jane ree iporomutareꞌema ꞌgã ꞌut Janeruwarete ꞌga mogytaawa monou etyka”, ere ako oree ko. Maranime te ꞌgã nuri imonou etyka? Maranime sipo ene ejua nũ? Maꞌja raꞌne sipo ajee ojesaukat oree ene rur enune? Maranime sipo mamaꞌe teepawamũ?— ꞌjau ore ꞌga upe.
Aꞌeramũ Jejui ꞌga ꞌjau oree:—Je renune ꞌut maꞌe ꞌgã nipo iꞌme maꞌea. Perowiat kasi ꞌgã ꞌmea ne. Anure nipo kwaiwete ꞌgã nuri “Janeruwarete ꞌga je mut pẽ katuꞌokaramũ”, ꞌjau nipo ꞌgã ꞌua pẽ nupe. Aꞌere kasi perowiat ꞌgã ne. Oꞌmeramũ te nipo ꞌgã ꞌi. Kwaiwete nipo ꞌgã ꞌgã moryteeu ojee— ꞌjau Jejui ꞌga oree.
6,7 —Anure nipo amutee amunaw awi ꞌgã nuri ꞌwyriararete ꞌga rowajaa, ꞌga remiayuwa ꞌgã neewe futat. Aꞌere kasi aipo renupa pẽpiryyi ne. Nan futat nipo mamaꞌe teepaw enune. Aꞌere nipo naporomũ rũi mamaꞌe mateepaawa. Naporomũ etee rũi futat nipo mamaꞌe rekoi— ꞌjau Jejui ꞌga oree. —Akouꞌjauꞌjap futat nipo mamaꞌea. Amunap tesirũmera pypewara ꞌgã we futat nipo ajuowajat. Ywya we futat nipo oyyi peu peu peu ꞌjau. Tyꞌara nipo amunawa pype peu peu ꞌjau. Aꞌeramũ ꞌgã nipo kwaiwete tyꞌara rerekou.
Sãꞌã kũjã waꞌyra ray ypyrauwe waꞌyra ꞌa jaꞌwyjaꞌwy kwaawa. Ayypeyperauwe ꞌã iꞌara kwaapa. Ẽẽ wi uꞌaa jaꞌwyjaꞌwy taetu ꞌã wayreteramũ ẽẽ upe. Nan tee futat nipo pẽẽ. Aipo ijeapo resakawe je rura pekwaap. “Owaẽm ꞌga ruawa upe raꞌe”, ꞌjau nipo pẽẽ pejejaupe. Aꞌere nipo je rur enune mamaꞌe tywera jeapoi kwaiwete— ꞌjau ꞌga oree.
—Je rureꞌemauwe nipo ꞌgã je rerowiaaramũ pẽ nerekou tyweaete. Oporomutareꞌemamũ jeremiayuwamũ pẽ nee. Aꞌeramũ nipo pẽ nee iporomutareꞌema ꞌgã pẽ pyyka pẽ monou pẽ munepa moromunepawa pype. Aꞌeramũ nipo ꞌgã pẽ nerekou tywerukaa ꞌgã nupe. Aꞌeramũ nipo ꞌgã pẽ apisaukaa ꞌgã nupe.
Aipo jeaporamũ nipo ꞌgã kwaiwete opoia je rerowiar awi. Je wi opoir ire nipo ꞌgã oporomutareꞌemamũ je wi ipoireꞌema ꞌgã nee. Aꞌeramũ nipo ꞌgã ꞌgã monou ꞌgã nee ifuewerete maꞌe ꞌgã po pe— ꞌjau Jejui ꞌga oree.
—Aꞌere nipo ꞌgã kwaiwete ꞌua oꞌmeramũ tekotee ꞌgã nupe. “Je te ꞌã Jarejuwarete ꞌga jeꞌega momeꞌwaramũ”, ꞌjau futatee nipo ꞌgã ꞌgã nupe. Aꞌeramũ nipo ꞌgã ꞌgã moryteeu ojee. Aꞌere ꞌgã oꞌmeramũ te ꞌgã ꞌi. Aꞌeramũ nipo ꞌgã kwaiwete ꞌgã nerowiaa.
Aꞌeramũ nipo mamaꞌe tywera apoara ꞌgã ojemeꞌyita ajemogyau. Mamaꞌe tywera etee nipo ꞌgã iapouꞌjauꞌjapa nũ. Aꞌeramũ nipo ꞌgã kwaiwete opoia je ree oporomutar awi.
Aꞌere nipo Janeruwarete ꞌga je rerowiar awi ipoireꞌema ꞌgã nerooi imogyau ojepyri nakwaparimũ warãu rũi futat— ꞌjau ꞌga oree.
—Mamaꞌe teepaweꞌemauwe nipo pẽẽ je rerowiaaramũ pejewau je momeꞌwau ꞌgã nupe. “Jejui ꞌga rerowiaara ꞌgã Janeruwarete ꞌga ꞌgã omogy wemiayuwamũ”, ꞌjau nipo pẽẽ pejewau je momeꞌwau ꞌgã nupe, amunawa moymoyka. Kwe pewara ꞌgã jerera renupaw ire te nipo mamaꞌe teepawamũ. Aꞌeramũ futat nipo tejua— ꞌjau ꞌga oree.
—Ymã te ꞌã Janeruwarete ꞌga ijeaporama kwasiarukari ojeꞌega momeꞌwara ꞌga upe rakue, Danieu ꞌga upe rakue. “Anure nipo ꞌgã amũ mamaꞌe tywetywera apoi Jarejuwarete ꞌga mogytaaw ipe”, ꞌjau ꞌga ikwasiaa inuga janee rakue. Aꞌeramũ nipo ꞌgã anurenureꞌi iapou Danieu ꞌga ꞌeawer imũ etee futat. Aꞌeramũ je ꞌga remikwasiarera kaꞌarana mogytaaramũ ee pẽneapyoa futaa— ꞌjau Jejui ꞌga oree. Aꞌere Jejui ꞌga ꞌjau oree nũ:—Anure nipo ꞌgã amũ nuri ꞌauwara rerekou tyweaete. Ywy apo ypyramũ nitywi futari ae rereko tyweara aipo ꞌjawe rakue. Aꞌere nipo anure mamaꞌearũeꞌem ete jesaukari. ꞌAuwara ꞌgã nipo ajemogyau tywetywet futat. Aꞌeramũ pẽẽ Judeja ywy pe ako maꞌeramũ ꞌgã nesakawe pejekaꞌjama pejewau ywytyr ipe. Kasi aꞌe pe ꞌgã pẽ apisi ne. Pejejopewuu apyteꞌrarimũ wapyk maꞌeramũ pẽẽ pejewaweꞌem pejesoweꞌem pejekaraemã pyykeꞌema. Pejekaꞌjamayayau etee futat pejejemima ꞌgã nui. Ko pewaramũ nanẽ pẽẽ pejejewyreꞌema pejejog ipe pejejaity mojopyꞌraweꞌem— ꞌjau Jejui ꞌga oree. —Iporiayꞌi nipo taꞌyryrũ maꞌe kũjã ajemogyau, taꞌykyꞌri maꞌea nanẽ nipo nũ. Nujãnarũi eweguu maꞌea. Taꞌyꞌriꞌi maꞌea nanẽ nujãnarũi nũ— ꞌjau ꞌga oree. —Aꞌeramũ ki nanuar are pejeporogytau Jarejuwarete ꞌga upe ee: “Eremurukat kasi ꞌgã ꞌara roꞌysaga rupi oree ne. Morowykyeꞌema rupi nanẽ ene ꞌgã murukareꞌema nũ. Morowykyeꞌema rupi ore norokaꞌjamaꞌuweri. Ymã te ꞌã Moisesi ꞌga ꞌi oreypy ꞌgã nupe rakue: ‘Peata kasi morowykyeꞌema rupi ne’, ꞌjau ꞌã ꞌga rakue. Aꞌeramũ ore orokaꞌjamarũmeꞌem morowykyeꞌema rupi ꞌgã nui”, peꞌje ki Jarejuwarete ꞌga upe ee— ꞌjau Jejui ꞌga oree.
—Aꞌere Janeruwarete ꞌga mamaꞌe tywera ꞌgã nupe iapoukaruꞌjauꞌjaw ire nipo ꞌga ꞌgã muojeri ꞌgã mogyau jui nũ. Kasi aꞌe pe ywy pewaramũ pepap najuejue etee ne. Aꞌere Janeruwarete ꞌga pẽẽ mũ mũꞌjãu ꞌgã nui pẽ katuꞌoka. Wemimũꞌẽmeramũ pẽ nee Janeruwarete ꞌga ꞌgã muojeri ꞌgã mogyau jui nũ— ꞌjau Jejui ꞌga oree.
23,24 —Je jewyreꞌemauwe nipo kwaiwete ꞌgã nuri oꞌmeramũ pẽ nupe. “Je Jarejuwarete ꞌga jeꞌega momeꞌwaramũ”, ꞌjau futatee nipo ꞌgã ꞌua pẽ nupe. Amumera ꞌgã nipo ꞌua ꞌjau “Janeruwarete ꞌga je mut. Je ꞌga remimurera futat”, ꞌjau futatee nipo ꞌgã pẽ nupe. Pẽnemiapoeꞌema we futat nipo ꞌgã iapou pẽ neape je rerowiar awi pẽ momoirukaawamũ. “Simomoirukat ꞌgã Jarejuwarete ꞌga rerowiar awi ꞌjau”, eꞌi te ꞌgã pẽ nupe. Aꞌeramũ nipo ꞌgã mamaꞌe apou pẽ neape ojerowiarukaawamũ pẽ nupe. Aꞌere kasi aꞌe are miamũ perowiat ꞌgã ne. Pẽ nupe nipo ꞌgã amũ ꞌjau: “Koromũ Kristu ꞌga”, ꞌjau nipo ꞌgã amũ pẽ nupe. Aꞌere kasi perowiat ꞌgã ne. “Kwe pe Kristu ꞌga oi”, ꞌgã ꞌeramũ pẽẽ ꞌgã nerowiareꞌema. Series,
Pemokaꞌjam kasi jeꞌeawera ne. Ijeapoeꞌemauwe je imomeꞌui pẽ nupe, ee pẽ mueapyoawamũ— ꞌjau Jejui ꞌga oree ikue.
—“Jũ me Kristu ꞌga rekoi. Peꞌje pejewau ꞌga resaka”, ꞌgã ꞌeramũ kasi peo jũ me ne. Oꞌmeramũ te ꞌgã ꞌi pẽ nupe. “Peꞌje pejejua Kristu ꞌga resaka. ꞌAu ꞌga jemimi ꞌũina ore pyri”, ꞌgã ꞌeramũ kasi perowiar ine. Oꞌmeramũ te ꞌgã ꞌi.
Pejejekiꞌyramũ je jewyramũ nipo najuejue etee je resak pejepe. Sãꞌã tupã werawa. Aꞌeramũ ꞌã ae najuejue etee esaka. Nan tee futat nipo je jewyramũ najuejue etee je resak pejepe. Najemimi futari je tejewya tejua nũ— ꞌjau Jejui ꞌga oree ikue.
—Je rura nipo pẽẽ najuejue etee ikwaapa. Sãꞌã uruwua mamaꞌe nema kwaawa. Aꞌeramũ ꞌã ꞌua ajatykau ee. Nan tee futat nipo pẽẽ ikwaapa. Je jewyruꞌjawamũ nipo pẽẽ je kwaapa katu katu futat— ꞌjau Jejui ꞌga oree imomeꞌwau ikue.
—Ae rereko tyweawa ꞌara kwaw ire nipo kwara owepa. Jaya nanẽ nipo owepa nũ. Jaytataa nipo ototoka ywag awi ꞌua. Ywag ipewara nipo oyyita nũ. Kwat, jay, jaytata. Mĩmera nipo oyyita— ꞌjau Jejui ꞌga oree imomeꞌwau ikue.
—Ywag ipe nanẽ nipo mamaꞌe ojesaukaa pẽ nupe nũ. Aipo resaga nipo pẽẽ je rura kwaapa. “Anurenureꞌi nipo Jejui ꞌga ruri”, ꞌjau nipo pẽẽ pejejaupe. Aipo resaka nipo je rerowiareꞌema ꞌgã okyjau. ꞌGã kyjea nipo ꞌgã nerekou— ꞌjau Jejui ꞌga oree. —Aꞌerauwe nipo pẽnekiꞌyramũ je tejua tejewya. Ywasiga rupi nipo tejua tejypa. Aꞌeramũ nipo ywy pewara ꞌgã je resaka najuejue etee futat. Tepãjẽ mũ nipo je ruri, tejenyfuga pype futat nipo tejua tejypa— ꞌjau ꞌga oree ikue.
—Aꞌe pype futat nipo pẽẽ jumiꞌaranũũ py renupa. Jumiꞌaranũũ pyrauwe nipo Janeruwarete ꞌga ywagipewara ꞌgã monou wemiayuwa ꞌgã majatykaukaa. “Peꞌje pejewau amunawa moymoyka jeremiayuwa ꞌgã majatykau ꞌgã nerua jee”, ꞌjau nipo ꞌga ꞌgã nupe. Aꞌeramũ nipo ꞌgã awau ꞌgã nerua ꞌga upe— ꞌjau Jejui ꞌga imomeꞌwau oree ikue.
Aꞌere Jejui ꞌga mamaꞌe mũ momeꞌwau oree nũ, ore muꞌjau ee:—Mamaꞌea je amomeꞌu pẽ nupe pẽ muꞌjau tejuaw are— ꞌjau ꞌga oree. —Sãꞌã ae siakaꞌgywa potyramũ amana jewyra kwaawa. Ipotyrauwe ꞌã ae amana jewyt jaꞌwyjaꞌwy kwaapa.
Nan tee futat ki jeꞌeawer imũ mamaꞌe jeaporamuerauwe peꞌje pejejaupe: “ꞌUt jaꞌwyjaꞌwy Jejui ꞌga janee ꞌwyriaramũ akou raꞌe”, peꞌje ki pejejaupe.
Aꞌjea futat je ꞌi. Jeꞌeawer imũ mamaꞌe jeapo resakara ꞌgã papaweꞌemauwe nipo je ruri tejewya nũ— ꞌjau Jejui ꞌga oree.
—Ywaga nipo ateepawamũ futat. Ywya nanẽ nipo ateepawamũ futat nũ. Aꞌere nipo jeremimomeꞌufera nateepawaꞌuweri futari. Jeꞌeawer imũ etee futat nipo aipoa ojeapou— ꞌjau Jejui ꞌga oree ikue.
—Nitywi futari je ruawa kwaapara ꞌgã amũ. Nepekwaawi futari je ruawa. Ywagipewara ꞌgã miamũ nokwaawi. Je miamũ nanẽ nakwaawi tejuawa ꞌara. Jeruwarete ꞌga etee te okwaap. 37,38 Aꞌere nipo anure je ruruꞌjawi erujewi pẽ nupe. Je kwaapareꞌema ꞌgã nipo aipoa ꞌara rupi ajemogyau oporowykyau. Ojemiꞌwaa, wemirekoramũ ꞌjau nipo ajemogyau. Wemiapo apo are tee futat weaꞌaramũ ajemogyau— ꞌjau Jejui ꞌga ꞌgã nupe uꞌama. —Janeruwarete ꞌga ree jẽmĩ nipo ꞌgã weaꞌareꞌemamũ ajemogyau. Sãꞌã Nue ꞌga rekoramũ ꞌgã jemogya rakue. Janeruwarete ꞌga ree ꞌgã ꞌã weaꞌareꞌemamũ ajemogyau rakue. Series,
Nokwaawi futari ꞌgã Janeruwarete ꞌga remiaporama rakue. Poje ꞌga ꞌã amana mua erujewi ꞌgã nupe rakue, ꞌgã apisaukaa ꞌy pyu rakue. Nan tee futat nipo je ruri erujewi ꞌgã nupe. Wemiapo are etee ꞌgã neaꞌat ꞌgã jemogyramũ nipo je tejua erujewi ꞌgã nupe— ꞌjau Jejui ꞌga oree ikue.
—Je jewyramũ nipo mukũja ꞌgã akou oporowykyau oko pe. Aꞌeramũ nipo majepeja ꞌga je rerowiaa. Aꞌeramũ nipo ꞌga awau ojeupia je repejãna. Ajepeja ꞌga nipo naje rerowiari. Aꞌeramũ nipo aꞌe ꞌga awaweꞌem.
Kũjãmera ꞌgã nanẽ nipo ꞌupa mukũi yguꞌai nũ. Aꞌeramũ nipo majepeja ẽẽ awau je repejãna. Aꞌeramũ nipo ajepeja ẽẽ awaweꞌem.
Je ruawa ꞌã nepekwaawi futari. Aꞌeramũ ki pẽẽ pejetywer awi pejepoia pejejemogyau je rapesaka— ꞌjau Jejui ꞌga oree ikue.
—Sãꞌã ꞌoga jara ꞌga munaꞌywa rura kwaaweꞌema. Munaꞌywa rura kwaaw ire amunipo ꞌã ꞌoga jara ꞌga woga rarũi ꞌũina. Aꞌere ꞌga nokwaawi futari munaꞌywa rura wog ipe. Nan tee futat nepekwaawi pejejekiꞌyramũ je ruawa. Aꞌeramũ ki pẽẽ pejejemogyau auꞌjeteramũ je rapesaka pejeojereꞌemamũ futat je rerowiaramũ— ꞌjau Jejui ꞌga oree ikue.
Aꞌere Jejui ꞌga mamaꞌe mũ momeꞌwau oree, ore muꞌjau ꞌuaw are nũ.—ꞌWyriara ꞌga remiayuw esage ꞌga iꞌakwaap maꞌea. Oꞌwyriara ꞌga jeꞌeg imũ etee futat ꞌga mamaꞌea wapo. Aꞌeramũ ꞌwyriara ꞌga wata enune wemiayuw esage ꞌga mỹina wemiayuwa ꞌgã nesakawamũ. “Aata je. Aꞌeramũ je ene mỹina ꞌgã nesakawamũ”, ꞌjau ꞌwyriara ꞌga wemiayuw esage ꞌga upe. “Mamaꞌea ki emono ꞌgã nupe ꞌgã nemiꞌuramamũ”, ꞌjau ꞌga ꞌga upe. Aꞌeramũ nipo ꞌga ꞌwyriara ꞌga awau watau ꞌgã nui. Anure nipo ꞌga ojewya ꞌua nũ.
ꞌGa ꞌeawer imũ etee mamaꞌe apo re nipo ꞌwyriara remiayuw esage ꞌga akuꞌiramũ ꞌũina oꞌwyriara ꞌga resakawe.
ꞌWyriara ꞌga nanẽ nipo akuꞌiramũ wemiayuw esage ꞌga ree nũ. ꞌGa porowyky resag ire nipo ꞌga ꞌga mỹina okaraemã are ojejuka maꞌeramũ.
Aꞌere nipo ajepeja ꞌwyriara ꞌga remimỹimera ꞌga ꞌi ojeupe: “Mukuu nãꞌã jeꞌwyriara ꞌga oi reꞌã, oporomukuramũ reꞌã”, ꞌjau nipo ꞌga ojeupe. Aꞌeramũ nipo ꞌga opytuna ꞌgã nupã are etee futat ꞌũina. Aꞌeramũ nipo ꞌga awau ojemiꞌwaa kawĩajaiwa ꞌwara ꞌgã pyri. Aꞌeramũ nipo ꞌga kawĩajaiwa rykua ꞌgã pyri.
Aipo aporamũ nipo ꞌga ꞌwyriara ꞌga ꞌua owaẽma erujewi ꞌga upe. Wapesageꞌemeteramũ nipo ꞌga ꞌua owaẽma erujewi ꞌga upe.
Aꞌeramũ nipo ꞌwyriara ꞌga wemiayup tywera ꞌga mopẽpẽpẽpena ꞌga monou tata pe iꞌme maꞌe ꞌgã pyri. Peu nipo ꞌga waemamũ akou waꞌjywa mokãina akuwa rerekou— ꞌjau Jejui ꞌga imomeꞌwau oree.—Jejeꞌeg imũ etee futat mamaꞌe apoaramũ pẽẽ ꞌwyriara remiayuw esage ꞌga ꞌjawe jee. Jejeꞌeg imũ etee mamaꞌe apoareꞌemamũ pẽẽ ꞌwyriara remiayup tywera ꞌga ꞌjawe jee. Aꞌeramũ ki pẽẽ pejejemogyau ꞌga remiayuw esage ꞌga ꞌjawe. Aꞌeramũ nipo je tejua ꞌjau pẽ nupe: “Pẽẽ ꞌã jeremiayuw esageramũ. Peꞌje pejejua pejesou jeruwa ꞌga rog ipe je rupi”, ꞌjau nipo je pẽ nupe— ꞌjau Jejui ꞌga oree ikue.
Teis kũjãmuku ꞌgã momeꞌuawetAꞌere Jejui ꞌga mamaꞌe mũ momeꞌwau oree ore muꞌjawamũ nũ. ꞌWyriaramũ Jarejuwarete ꞌga omogo are ꞌga ore muꞌjau.—Anure nipo Janeruwarete ꞌga je mogoi ꞌwyriaramũ pẽ nupe— ꞌjau ꞌga oree. —Aꞌeramũ nipo pẽẽ je ruramũ pejewau je rupi, Jeruwarete ꞌga pyri. Aꞌere nipo ꞌgã amũ nooi futari. Sãꞌã maraka apoaw ipe oo maꞌe ꞌgã. Opytuna ꞌgã nekokaturamũ ꞌgã ꞌã maraka apoa. Aꞌeramũ ꞌã kũjãmuku ꞌgã awau akokatu maꞌe ꞌga rapesaka maraka pe okwap maꞌe ꞌgã napesaka. Teis ꞌã kũjãmuku ꞌgã awau ꞌgã napesaka ꞌupa. “Ko rupi nipo wã kwawi”, ꞌjau ꞌgã ꞌupa. “Aꞌeramũ jane jarejupa ꞌau wã napesaka. Wã nuramũ soo wã nupi maraka pe ꞌjau”, ꞌjau ꞌgã ajaupe ꞌupa. Aꞌeramũ ꞌgã ꞌupa peyse pe.
Sĩku nipo iꞌakwaap maꞌe ꞌgã kũjãmuku ꞌgã. Sĩku wẽjẽmĩ iꞌakwaaweꞌema ꞌgã ꞌupa nũ. Iꞌakwaaweꞌema ꞌgã arãparĩna pyyka erawau. Aꞌere ꞌgã nuerooi miarakawenana tyramũ ojeupe. Iꞌakwaap maꞌe ꞌgã te ajee miarakawenana weroo tyramũ ojeupe.
Aꞌere nipo akokatu maꞌe ꞌgã poromukuramũ ꞌua ꞌgã nupe. Aꞌeramũ nipo ꞌgã wopeyjamũ ꞌupa— ꞌjau Jejui ꞌga imomeꞌwau oree.
—Aꞌeramũ nipo ypyaje ꞌga amũ ꞌua wafukaita ꞌgã nupe. “Kwe ꞌgã nuri. Peꞌje pejejua pejepaka pejewau ꞌgã nowosõu”, ꞌjau nipo ꞌga ꞌua ꞌgã nupe.
Aꞌerauwe nipo kũjãmuku ꞌgã opaka arãparĩna monyka.
Aꞌeramũ nipo iꞌakwaaweꞌema ꞌgã ꞌjau: “Miarakawenana pemut ara oree. Oremaꞌea owep jaꞌwyjaꞌwy ore wi”, ꞌjau nipo ꞌgã miarakawenana rerekwara ꞌgã nupe.
Aꞌere nipo miarakawenana rerekwara ꞌgã ꞌi etee ꞌgã nupe: “Naani. Pẽ nupe ore imono re oremaꞌe wewi ne. Pekwap ara mua pejejeupe”, ꞌjau etee nipo ꞌgã ꞌgã nupe— ꞌjau Jejui ꞌga imomeꞌwau oree.
—Aꞌeramũ nipo iꞌakwaaweꞌema ꞌgã awau miarakawenana mua. Aꞌere nipo miarakawenana muaw awi ꞌgã jewyraꞌneꞌemauwe akokatu maꞌe ꞌgã nuri. Aꞌeramũ nipo miarakawenana ojeupe erawarera ꞌgã etee awau akokatu maꞌe ꞌga rowosõu. Aꞌeramũ nipo ꞌgã osou maraka apoaw ipe ꞌgã nupi. ꞌGã nesepaw ire nipo marakaꞌywa ꞌga ꞌokwara motypa ꞌgã nee.
—Aꞌereꞌereꞌi nipo miarakawenana muaw awi ojewyt maꞌefera ꞌgã ꞌua owaẽma. Aꞌeramũ nipo ꞌgã ꞌupa wafukaita ukupepe ꞌga upe. “Kuꞌjyp. ꞌOkwara eawopytymoꞌwok oree. Torose orosou ore nanẽ ꞌjau nũ”, ꞌjau nipo ꞌgã ꞌupa ꞌga upe.
—Aꞌere nipo akokatu maꞌe ꞌga ꞌi etee ꞌgã nupe: “Peꞌje pejewau ore wi. Najepytuna rũi pẽẽ”, ꞌjau etee nipo ꞌga ꞌgã nupe— ꞌjau Jejui ꞌga oree imomeꞌwau.
Imomeꞌupaw ire Jejui ꞌga ꞌjau oree:—Nan tee futat nipo nepekwaawi je ruawa ꞌara. Aꞌeramũ ki pẽẽ pejejemomoita etee pejejemogyau je rur are— ꞌjau ꞌga oree.
Aꞌere Jejui ꞌga mamaꞌe mũ momeꞌwau oree, ore muꞌjawamũ nũ, ꞌwyriaramũ Jarejuwarete ꞌga omogoram are wẽjẽmĩ nũ.—Anure nipo Janeruwarete ꞌga je mogoi ꞌwyriaramũ pẽ nupe. Mamaꞌe mũ je amomeꞌu pẽ nupe, pẽ muꞌjawamũ ee— ꞌjau Jejui ꞌga oree. —Kũimaꞌe ꞌga amũ nipo awau watau ojeꞌwyr awi. Oo enune nipo ꞌga wemiayuwa ꞌgã nenũina ꞌgã mua oporogytau ꞌgã nupe. “Oo je teatau pẽ nui”, ꞌjau nipo ꞌga wemiayuwa ꞌgã nupe. “Jekaraemã pearũ jee”, ꞌjau nipo ꞌga wemiayuwa ꞌgã nupe. Aꞌeramũ nipo ꞌga kaꞌaranũũ ywopeꞌi monou ꞌgã nupe. Iꞌakwaap maꞌe ꞌga upe nipo ꞌga imonou kwaiwete. Sĩku kaꞌaranũũ ywopeꞌi monou ꞌga upe. Mukũi tee nipo ꞌga kaꞌaranũũ ywopeꞌi monou iꞌakwaaꞌwi maꞌe ꞌga upe. Iꞌakwaaweꞌema ꞌga upe ꞌga majepei tee imonou. “Pemomytun jekaꞌaranũũa jee”, ꞌjau nipo ꞌga ꞌgã nupe. ꞌGã nupe imonopaw ire nipo ꞌga awau watau ꞌgã nui.
—ꞌGa o ypyrauwe sĩku kaꞌaranũũ ywopeꞌi rerekwara ꞌga ojeupe ꞌga remimurera rerawau mamaꞌe mua ipyu. Aꞌere ꞌga imuripyrera rerawau kwe pe imeꞌega. Epyfera apyraapa imeꞌega ꞌgã nupe. Aipo aporamũ ꞌga oꞌwyriara ꞌga kaꞌaranũũ ywopeꞌi momytuna ꞌga upe.
Mukũi kaꞌaranũũ ywopeꞌi rerekwara ꞌga nanẽ nãnẽwẽjẽmĩ futat iapou nũ. Ojeupe ꞌga remimurera momytuna ꞌga upe nũ.
Aꞌere majepei tee erekwara ꞌga nanarũi iapoi. Uẽma ypy we ꞌga ywy rywykaita ꞌga poroywera mimawamũ. Aꞌere ꞌga ityma imonou imỹina— ꞌjau Jejui ꞌga imomeꞌwau oree ikue.
—Anure wata maꞌefera ꞌga ꞌua ojewya ꞌgã nupe nũ. Aꞌeramũ ꞌga wemiayuwa ꞌgã nenũina. “Maran sipo ꞌgã jekaꞌaranũũ rerekoi raiꞌi? Omeꞌyi sipo ꞌgã naiꞌi?” ꞌjau ꞌga ojeupe.
—Aꞌeramũ ꞌga wemiayuwa ꞌgã nenũina. Aꞌeramũ ꞌga remiayuwa ꞌgã ꞌua ajatykau ꞌga ree, ꞌga kaꞌaranũũ momeꞌwau ꞌga upe. Sĩku rerekwara ꞌga tãmẽjẽ ꞌua ꞌjau ꞌga upe: “Sĩku ako kaꞌaranũũ ywopeꞌi eremut jee ikue. Aꞌeramũ je erawau imomytuna enee ikue kũi. ꞌAwamũ teis enekaꞌaranũũ ywopeꞌia”, ꞌjau nipo ꞌga erua ꞌga upe.
—Aꞌeramũ nipo ꞌga ꞌjau wemiayuwa ꞌga upe: “Aꞌjea futat. Ene ꞌã jeremiayuw esagea futat”, ꞌjau nipo ꞌga ꞌga upe. “Inãinãnĩꞌĩ agawewi je ako imonoi enee ikue. Aꞌere ꞌã eremeꞌyi jee raiꞌi. Aꞌeramũ je ene mogou tekaꞌaranũũ pyykaramũ tejeupe. Ere ejua ekuꞌiramũ je pyri”, ꞌjau nipo ꞌga ꞌga upe— ꞌjau Jejui ꞌga imomeꞌwau oree.
—Aꞌere mukũja rerekwara ꞌga ꞌua nũ: “Mukũi ako kaꞌaranũũ ywopeꞌia eremut jee ikue. Aꞌeramũ je imeꞌyita enee ikue. ꞌAwamũ irũpãwẽ enekaꞌaranũũ ywopeꞌia”, ꞌjau ꞌga ꞌga upe imomeꞌwau.
—Aꞌeramũ ꞌga ꞌjau aipo ꞌga wemiayuwa ꞌga upe: “Aꞌjea futat. Ene ꞌã jeremiayuw esagea futat raꞌe”, ꞌjau ꞌga ꞌga upe. “Mukũi agawewi ako je imonoi enee ikue. Aꞌere ꞌã eremeꞌyi jee raiꞌi. Aꞌeramũ je ene mogou tekaꞌaranũũ pyykaramũ tejeupe. Ere ejua ekuꞌiramũ je pyri”, ꞌjau nipo ꞌga ꞌga upe— ꞌjau Jejui ꞌga imomeꞌwau oree.
24,25 —Aꞌere majepei tee kaꞌaranũũ ywopeꞌi rerekwara ꞌga ꞌua ꞌjau ꞌga upe nũ: “Kweramũ enekaꞌaranũũa. Namomyi etee je enekaꞌaranũũa. Akyje etee je ene wi. Akwaap je ene jepi. Enemaraꞌne ꞌã ene. Emepy ekoetea te te ꞌã erefutat kaꞌaranũũ pyu. Aꞌeramũ ꞌã ene eporowyky are jẽmĩ ejeaꞌareꞌemamũ. Aꞌeramũ je tekyjau ene wi aiꞌi, enekaꞌaranũũ momyaweꞌem ene wi aiꞌi. Aꞌeramũ je enekaꞌaranũũ ywopeꞌi auwana imima ywy kwara pype aiꞌi”, ꞌjau ꞌga ꞌwyriararete ꞌga upe.
—Aꞌeramũ nipo kaꞌaranũũ jara ꞌga amaraꞌneramũ ꞌga ree. “Neneaꞌwyri futari te ꞌã ene. Nenepokagi tãmẽjẽ futat te ꞌã ene”, ꞌjau nipo ꞌga ꞌga upe. “Erekwaap futat te ꞌã jemaraꞌnea jepi. Aꞌjea futat ere aipo ꞌjau jee. ‘Emepya te ꞌã erefutat kaꞌaranũũ pyu. Aꞌeramũ ꞌã ene eporowyky are jẽmĩ ejeaꞌareꞌemamũ’, ere ako jee ko. Aꞌjea futat ere jee. Kaꞌaranũũa etee je afutat”, ꞌjau ꞌwyriararete ꞌga aipo ꞌga upe. “Maꞌeramũ sipo ene imomytuneꞌema jee raiꞌi? Je upe imomytun are efuewereꞌemamũ amunipo ꞌã eremono kaꞌaranũũ rerekwara ꞌgã nupe raiꞌi kũi? Aꞌeramũ amunipo ꞌã ꞌgã jekaꞌaranũũ momyawera mepyau enee jee raiꞌi kũi”, ꞌjau ꞌwyriararete ꞌga aipoa kũimaꞌe ꞌga upe.
—Aꞌeramũ ꞌga ꞌjau ajepeja wemiayuwa ꞌgã nupe: “Peꞌje jekaꞌaranũũ pyyka ꞌga wi. Imonou teis kaꞌaranũũ ywopeꞌi rerekwara ꞌga upe. ꞌGa jeꞌeg imũ ereko esageara ꞌgã opyyguꞌjap futat”, ꞌjau ꞌga ꞌgã nupe. “ꞌGa jeꞌeg imũ ereko esageareꞌema ꞌgã te ajee wemirerekofera miamũ futat nopyyguꞌjawi”, ꞌjau ꞌga ꞌgã nupe. “Niaꞌwyri futari ꞌga. Aꞌeramũ pẽẽ ꞌga pyyka ꞌga monou imomoa ypytunaiwa pype. Peu futat nipo ꞌga ꞌũina waemamũ waꞌjykãjamũ”, ꞌjau ꞌga wemiayuwa ꞌgã nupe— ꞌjau Jejui ꞌga imomeꞌwau oree.
Werowiareꞌema ꞌgã nui werowiaara ꞌgã mojoꞌokawamAꞌere Jejui ꞌga ꞌuawa momeꞌwau oree:—Anure nipo Pẽnekiꞌyramũ je rekoi ꞌwyriaramũ pẽ nupe. Aꞌeramũ nipo je tejua tejewya nũ. Tejenyfuga pype futat nipo tejua nũ. Ywagipewara ꞌgã juejue nipo ꞌua je rupi. Aꞌeramũ nipo je teapyka ꞌwyriararete renawa ꞌarimũ. Aꞌeramũ nipo ꞌawa ywy pewarera ꞌgã najuejue etee futat ꞌua ajatykau je rowase. Aꞌeramũ nipo je tejerowiaara ꞌgã mojoꞌoka tejerowiaareꞌema ꞌgã nui. Sãꞌã wyra jara ꞌga weymawa mojoꞌoga. Karupaꞌmĩ mojoꞌoga karupanaꞌnĩ awi. Nan tee futat nipo je ywy pewarera ꞌgã mojoꞌogi ajaui. Tejerowiaaramũ pẽ nupe nipo je ꞌi: “Ko katy pekwap, jejakwatawa katy”, ꞌjau nipo je tejerowiaaramũ pẽ nupe. Aꞌeramũ nipo je tejerowiaareꞌema ꞌgã nupe nipo je ꞌjau: “Kwe katy pekwap je wi”, ꞌjau nipo je ꞌgã nupe.
—Aꞌeramũ nipo je ꞌjau tejerowiaaramũ pẽ nupe: “Je rerowiaara pejemogy. Aꞌeramũ Jeruwarete ꞌga pẽ makuꞌiu. Aꞌeramũ pẽẽ ꞌawamũ pejejua ꞌau je pyri. Ymã te ꞌã, ywy apoeꞌẽwe, Janeruwarete ꞌga ꞌi jee ikue: ‘Anure nipo je ene rerowiaara ꞌgã mogyi ꞌwyriaramũ ene pyri’, ꞌjau ꞌga jee ikue. Aꞌeramũ pẽẽ ꞌawamũ pejeapyka ꞌau je pyri. ꞌGa ꞌã pẽ mogy ꞌwyriaramũ je pyri”, ꞌjau nipo je tejerowiaaramũ pẽ nupe.
“Jepyꞌarayparamũ ako pẽẽ je mojemiꞌwaa aiꞌi. Jeꞌyuwejamũ ako pẽẽ ꞌy mua jee aiꞌi. Napẽpytuna rũi agawewi futat je. Aꞌetea ako pẽẽ je mua pejejeꞌwyr ipe aiꞌi. Jeraityeꞌemamũ ako pẽẽ taity mua jee aiꞌi. Jekaruaramũ ako pẽẽ je fuanuga aiꞌi. Moromunepawa pype je renamũ ako pẽẽ pejewau je pyri aiꞌi”, ꞌjau nipo je tejerowiaaramũ pẽ nupe.
—Aꞌeramũ nipo pẽẽ pejeporonupa ee jee: “Maranime sipo ore ene mojemiꞌwari raiꞌi? Maranime sipo ore ꞌy monoi enee nanẽ raiꞌi nũ?
—Aꞌeramũ nipo je ꞌwyriarareteramũ teꞌỹina ꞌjau pẽ nupe: “Aꞌjea futat je ꞌi. Je rerowiaara ꞌgã amũ ako okaraemãeꞌemamũ ikue. Aꞌeramũ ako pẽẽ mamaꞌe monou ꞌgã nupe ikue. Je rerowiaara ꞌgã nupe mamaꞌe mono re pẽẽ je upe mamaꞌe muara ꞌjawe futat jee”, ꞌjau nipo je tejerowiaaramũ pẽ nupe— ꞌjau Jejui ꞌga oree ikue.
—Aꞌeramũ nipo je ꞌjau tejerowiareꞌema ꞌgã nupe: “Peꞌje pejewau je wi. Janeruwarete ꞌga pẽ mono pẽ mogyau mamaꞌeukwaawa rapyaw ipe. Aipoa tata ꞌga wapo mamaꞌeukwaawa ꞌwyriara upe tee rakue numiamũ, emiayuwa reewe numiamũ. Aꞌere ꞌã pẽẽ je rerowiareꞌemamũ mamaꞌeukwaawa remiayuwamũ futat pejemogy. Aꞌeramũ Janeruwarete ꞌga pẽ monou pẽ mogyau eewe futat iapyaw ipe”, ꞌjau nipo je ꞌgã nupe.
“Nepemuri ꞌã mamaꞌea jee. Naje mojemiꞌwari nanẽ ako pejepe jepyꞌarayparamũ aiꞌi. Jeꞌyuwejamũ nanẽ ako pẽẽ ꞌy mureꞌema jee aiꞌi. Naje muri nanẽ ako pejepe pejejeꞌwyr ipe aiꞌi, pejejepyri je ruramũ aiꞌi. Jeraityeꞌemamũ nanẽ ako pẽẽ taity pe mureꞌema jee aiꞌi. Jekaruaramũ nanẽ ako pẽẽ je fuanugeꞌema aiꞌi. Moromunepawa pype je renamũ nanẽ ako pẽẽ pejewaweꞌem je pyri aiꞌi”, ꞌjau nipo je ꞌgã nupe.
—Aꞌeramũ nipo ꞌgã oporonupa ee jee: “Maranime sipo ore ene resagi enepyꞌarayparamũ raiꞌi? Maranime sipo ore ene resagi eneꞌyuwejamũ raiꞌi nũ? Maranime sipo ore ene mureꞌema orojeꞌwyr ipe raiꞌi? Maranime sipo ore ene resagi eneraityeꞌemamũ raiꞌi? Maranime sipo ore ene resagi enekaruaramũ raiꞌi? Maranime sipo ore ene resagi moromunepawa pype ene renamũ raiꞌi?” ꞌjau nipo ꞌgã oporonupa ee jee.
—Aꞌeramũ nipo je ꞌwyriarareteramũ teꞌỹina ꞌjau ꞌgã nupe: “Aꞌjea futat je ꞌi. Je rerowiaara ꞌgã ikaraemãeꞌema ꞌgã nupe mamaꞌe monoeꞌem ire pẽẽ je upe mamaꞌe muareꞌema ꞌjawe futat”, ꞌjau nipo je ꞌgã nupe.
—Aꞌeramũ nipo aipo ꞌgã awau ajemogyau mamaꞌeukwaawa rapyaw ipe. Je rerowiaara ꞌgã etee te nipo oo osou ywag ipe Jarejuwarete ꞌga pyri nakwaparimũ rũi— ꞌjau Jejui ꞌga imomeꞌwau oree ikue.
Imomeꞌupaw ire Jejui ꞌga ꞌjau wemimuꞌeramũ oree:
—Ikoaiꞌi maraka apoawa ꞌara rekoi, Pasikwa ꞌjawa rekoi. Aipo rupi futat nipo ꞌgã Pẽnekiꞌyramũ je pyygi je jukaawamũ. Je rekoa futat nipo ꞌgã ipokutuka je monou je muꞌama ꞌypeywar are— ꞌjau ꞌga oree.
Aꞌe pe aꞌeramũ peramũ mainana ꞌwyriara ꞌgã ꞌupa ajatykau judeu ꞌgã ꞌwyriaꞌri ꞌgã netee. Mainana ꞌwyriararete ꞌga rog ipe ꞌgã ꞌupa, Kaifasi ꞌga rog ipe ꞌgã ajatykau ꞌupa.
4,5 —Maran te jane Jejui ꞌga rerekoi? Jemime te jane ꞌga pyygi?— ꞌjau ꞌgã ajaupe ꞌupa. —Jerusareg ipewara ꞌgã iporomutat ꞌga ree. Aꞌeramũ jane ꞌgã nowase jarekoweꞌem ꞌga ree maraka apoaw ipe— ꞌjau ꞌgã ajaupe. —Kasi aꞌe pe wowase ꞌga rerekoramũ ꞌga remiayuwa ꞌgã jane apisi ne. Jemime te sireko ꞌga ꞌjau. ꞌGã nowase atywi te jane ꞌga jukai— ꞌjau ꞌgã ꞌupa ajaupe.
Petani pe Jejui ꞌga akou, Simão ꞌga rog ipe, ipitoꞌom maꞌefera ꞌga ꞌwyr ipe. Poje kũjã ẽẽ mũ ꞌua ꞌga rerowyka. Jany kasiga ryrũa ẽẽ erua. Itasiga apopyra aipo yrũnamũ, aripasi ꞌjawa apopyra. Jany kasig epy epy ete poromũ. ꞌGa jemiꞌwat ꞌga renamũ ẽẽ ojany kasiga rerua ekoꞌwoka ꞌga akag are.
Ẽẽ remiapo resakawe ore Jejui ꞌga remimuꞌeramũ aramaraꞌneramũ ee. Aꞌeramũ ore ꞌjau arajaupe:—Maꞌeramũ sipo ẽẽ imomy ekoetei ꞌwei? Epy te ꞌã ꞌaga jany kasiga aꞌi kũi. Aꞌeramũ amunipo ꞌã ẽẽ imeꞌega kaꞌaranũũ are janee. Aꞌeramũ amunipo ꞌã ẽẽ epyfera mua janee. Aꞌeramũ amunipo ꞌã jane imojoꞌoka ikaraemãeꞌema ꞌgã nupe ꞌjau kũi— ꞌjau ore arajaupe.?
Aꞌere Jejui ꞌga arajaupe oreꞌeawera kwaawi. Aꞌeramũ ꞌga ꞌjau oree:—Maꞌeramũ pejemaraꞌneramũ ẽẽ ree ꞌũ? Mamaꞌe esagea te ẽẽ wapo jee— ꞌjau ꞌga oree.
—Ikaraemãeꞌema ꞌgã nooaꞌuweri futari pẽ nui. Aꞌeramũ pẽẽ anure mamaꞌe monou ꞌgã nupe. Aꞌere je te nako fukui futari pẽ pype— ꞌjau ꞌga oree.
—Je tymaw ipe je ree ekoꞌwogipyrama futat jany kasiga numiamũ. Aꞌere ẽẽ ꞌawauwe ekoꞌwogi je ree, je manũeꞌemauwe. Tene ẽẽ iapoi jee— ꞌjau Jejui ꞌga oree.
—Aꞌjea futat je ꞌi. Anure nipo ꞌgã je momeꞌui kwe pewara ꞌgã nupe. Amunawa tesirũmera moyka nipo ꞌgã awau je momeꞌwau kwe pewara ꞌgã nupe. Je momeꞌuramũ nipo ꞌgã ẽẽ remiapofera nanẽ imomeꞌwau ꞌgã nupe nũ. Aꞌeramũ nipo ꞌgã anure najuejue etee futat weaꞌaramũ ẽẽ remiapofer are— ꞌjau Jejui ꞌga oree.
Aꞌere Jejui ꞌga remimuꞌeramũ ore mũ oi oporogytau mainana ꞌwyriara ꞌgã nupe. Iskariote ꞌga futat poromũ oo oporogytau ꞌgã nupe:
—Taesaukat Jejui ꞌga pẽ nupe ꞌjau. Aꞌeramũ sipo pẽẽ maꞌja mua jee ꞌga resaukara repyramũ?— ꞌjau ꞌga awau ꞌgã nupe.—Trĩta prata apopyrera kaꞌaranũũ ywopeꞌia simono enee ꞌjau— ꞌjau ꞌgã ꞌga upe.—Naiꞌi— ꞌjau ꞌga ꞌgã nupe.Aꞌeramũ ꞌgã trĩta kaꞌaranũũ ywopeꞌia monou ꞌga upe, Jejui ꞌga ojeupe esaukaawamũ.
Aꞌeramũ ꞌga weaꞌaramũ akou ee. “Ojetee ꞌga rekoramũ tomono ꞌga ꞌgã nupe ꞌjau kwy”, ꞌjau ꞌga ojeupe. Aꞌeramũ ꞌga Jejui ꞌga rerekou weape.
Awau owaẽma maniꞌokoꞌo jopypeꞌema ꞌwawa upe, Pasikwa ꞌjawa apoawa upe. Aꞌeramũ Jejui ꞌga remimuꞌeramũ ore ꞌjau ꞌga upe:—Maꞌape te jane jemiꞌwari? karupaꞌmĩ roꞌo reyri jarejee?— ꞌjau ore ꞌga upe. —Awỹja rog ipe ore erawau eya ki ꞌei?— ꞌjau ore ꞌga upe.
Aꞌeramũ Jejui ꞌga ꞌjau oree:—Peꞌje pejewau Jerusareg ipe jarejekotyꞌaawa ꞌga rog ipe. Aꞌe futat je ꞌga upe aiꞌi. Aꞌeramũ pẽẽ pejewau ꞌjau ꞌga upe: “Kuꞌjywa ꞌga ore mut ꞌau. ‘Nako fukui je ꞌgã nupe. Aꞌeramũ je enerog ipe tejemiꞌwariweramũ tejemimuꞌe ꞌgã netee. Karupaꞌmĩ eyr are jeporoꞌuweramũ tejemimuꞌe ꞌgã netee enerog ipe’, eꞌi ꞌga enee”, peꞌje ki ꞌga upe— ꞌjau Jejui ꞌga oree.
Aꞌeramũ ore arawau iapou Jejui ꞌga ꞌeawer imũ etee futat. Maraka are ore iapou, Pasikwa ꞌjawa maraka are.
Kaaruwamũ Jejui ꞌga awau ojemiꞌwaa wemimuꞌeramũ ore retee.
Orojemiꞌwaaw ipe Jejui ꞌga ꞌjau oree:—Aꞌjea futat je ꞌi. Aꞌjea futat nipo pẽẽ mũ je mono pejepe je ree iporomutareꞌema ꞌga nupe je jukaukaa— ꞌjau ꞌga oree.
Aipo renupawe ore aruꞌarasigamũ ꞌga jeꞌeg are. Aꞌeramũ ore oroporonupa majepeinume ee ꞌga upe aipo ꞌga ꞌeramũ:—Je upe te ere poromũ?— ꞌjau ore ꞌga upe.Majepeinumenume ore oroporonupa ee ꞌga upe.
Aꞌeramũ Jejui ꞌga ꞌjau oree:—Je pyri ojemiꞌwat maꞌeramũ futat nipo pẽẽ mũ je monou ꞌgã nupe— ꞌjau ꞌga oree.
—Ymã te Janeruwarete ꞌga kaꞌarana kwasiarukari ꞌgã amũ nupe rakue, jemanũ are rakue. Pẽnekiꞌyra agawewi je ꞌã. Aꞌetea je ree iporomutareꞌema ꞌgã je jukaukat ꞌgã nemikwasiarer imũ etee futat. Aꞌere ꞌgã nupe je monoara ꞌga tywereteramũ te akou. Iporiayꞌi ꞌgã po pe je monoara ꞌga numiamũ. Aꞌere nipo Janeruwarete ꞌga rereko tyweretei. Maꞌeramũ gatu nipo ꞌã ꞌga jeuwi rakue ꞌja— ꞌjau Jejui ꞌga oree.
Aꞌeramũ ae aꞌwyreꞌema ꞌgã po pe ꞌga monoarama ꞌga, ꞌga, oporonupa ee ꞌga upe:—Je upe te ere poromũ, ki Kuꞌjyp?— ꞌjau futatee ꞌga ꞌga upe.—Ẽẽ. Ene upe futat je ꞌi— ꞌjau Jejui ꞌga ꞌga upe.
Orojemiꞌwaaw ipe Jejui ꞌga maniꞌokoꞌoꞌi pyyka. Aꞌere ꞌga eramãꞌjãu ywau erojeꞌega ꞌUwarete ꞌga upe:—Auꞌjete maniꞌokoꞌoꞌia eremut oree, Kiapiꞌni— ꞌjau Jejui ꞌga ꞌga upe.Aꞌere ꞌga maniꞌokoꞌoꞌi mowoka imonou oree.—Maniꞌokoꞌoꞌia pepyyk iꞌwau. Koromũ jeroꞌoa— ꞌjau ꞌga oree.
Aꞌere ꞌga yꞌway ryrũ pyyka nũ, eramãꞌjãu ywau nũ. Aꞌeramũ futat ꞌga ojeꞌega monou ꞌUwarete ꞌga upe nũ:—Auꞌjete yꞌwaya eremut oree, Kiapiꞌni— ꞌjau Jejui ꞌga ꞌga upe.Aꞌere ꞌga imua oree.—Peꞌje itykua pãwẽ pãwẽ. Koa yꞌway jerya futat. Aꞌereꞌereꞌi nipo ꞌgã amũ je jukai jery rekoꞌwoka. Aipoa jery jekoꞌwoga pẽtywera omepy. Jemanũ are futat Jeruwarete ꞌga pẽ katuꞌogi kwaiwete. ꞌAwamũ karupaꞌmĩa nepejukauꞌjawi pejetywera mepyawamũ. Poromũ futat ako ꞌga jeꞌeg ymanera aiꞌi. Aꞌere ꞌawamũ ꞌga jeꞌeg yaua. ꞌAwamũ jerya tee pẽ pirei pẽtywer awi— ꞌjau ꞌga oree. —Jemanũ are tee Jeruwarete ꞌga pẽtywera moia pẽ nui je rerowiaaramũ. ꞌAwamũ poromũ futat Janeruwarete ꞌga jeꞌeg yaua ꞌawamũ. Aꞌea ꞌga jeꞌega nimojopyꞌruawi futari ꞌawamũ— ꞌjau ꞌga oree.
—Aꞌjea futat je ꞌi. Je natykuruꞌjawi futari ꞌaga yꞌwaya pẽ pyri. Anure tãmẽjẽ te nipo je itykuri pẽ pyri, Tejuwarete ꞌga pyri pẽ neroo re tãmẽjẽ nũ— ꞌjau Jejui ꞌga oree ikue.
ꞌGa porogytapaw ire ore aramarakaꞌaga ꞌga retee Jarejuwarete ꞌga muorypawamũ. Aramarakaꞌag ire ore arawau ywytyr ipe, Oriweira ꞌjaw ipe.
Arawaw ipe Jejui ꞌga ꞌjau oree:—ꞌAwamũ futat nipo pekwasiꞌo je wi je rejaa je muꞌama ojeteeꞌi— ꞌjau ꞌga oree. —Ymã te ꞌã Janeruwarete ꞌga kaꞌarana kwasiarukari ꞌga amũ upe ee rakue: “Tajuka karupaꞌmĩ are omaenun maꞌe ꞌga ꞌjau kwy. Aꞌeramũ ꞌga reymawera ꞌgã awau okwasiꞌwau kwe pe ꞌjau kwy”, ꞌjau Janeruwarete ꞌga ikwasiarukaa inuga kaꞌaran are rakue. Aꞌeferupi tee futat nipo pekwasiꞌo pejewau je wi— ꞌjau ꞌga oree.
—Aꞌere je temanũ re je ferawi nũ. Teferaw ire nipo je oi Garireja ywy pe pẽ nenune— ꞌjau ꞌga oree.
Aꞌeramũ Pedro ꞌga ꞌjau ꞌga upe:—ꞌMe te pa ꞌga poromũ ꞌjau nũ. Je naejaraꞌuweri futari ene mogou ojeteeꞌi kũi. ꞌGã te nipo opyamũ ene wi ene rejaa ojeteeꞌi kũi. Aꞌere je naejaraꞌuweri ene kũi— ꞌjau Pedro ꞌga ꞌga upe.
—Aꞌjea futat sipo ere— ꞌjau Jejui ꞌga ꞌga upe. —Je te aꞌjea futat aꞌe enee nũꞌũ: ꞌAwa ypytuna rupi nipo je kwakuw ape muapyapyt katu ꞌgã nupe. “Nakwaawi je ꞌga”, ꞌjau nipo ene wyrasokwẽ jeꞌegeꞌemauwe— ꞌjau ꞌga Pedro ꞌga upe.
Aꞌere Pedro ꞌga fuakaramũ ꞌga upe:—Naani futari nũꞌũ. Naꞌeaꞌuweri futari je aipo ꞌjau nũꞌũ. “Nakwaawi je ꞌga”, naꞌeaꞌuweri je. “Tene ꞌgã je jukai ꞌga reewe futat”, aꞌe ete nipo je. Nakwakuwaꞌuweri futari je ene— ꞌjau Pedro ꞌga Jejui ꞌga upe.Ore juejue nanẽ Pedro ꞌga ꞌeawera rupi etee futat ꞌjau ꞌga upe.
Jejui ꞌga awau owaẽma Getsemani ꞌjaw ipe, wemimuꞌeramũ ore retee. Aꞌeramũ Jejui ꞌga ꞌjau oree:—ꞌAu ete pejup raꞌne. Iruupeuꞌi je oi teporogytau Tejuwarete ꞌga upe raꞌne— ꞌjau ꞌga oree.
Aꞌere ꞌga muapyra ꞌgã etee erooi ojeupi. Pedro ꞌga, ꞌga, Juã ꞌga. Mĩmera ꞌgã etee ꞌga erawau ojeupi. ꞌga, Juã ꞌga retee Sepeteu ꞌga raꞌyra ꞌgã. Jejui ꞌga ꞌarasiga ꞌga mopyꞌaywyrafenayau ꞌga mogou.
Aꞌeramũ ꞌga ꞌjau muapyra ꞌgã nupe:—Jeꞌarasiga nipo ꞌã je juka. Peser awi ete pejejupa. Peporogyta Jarejuwarete ꞌga upe je pyri— ꞌjau ꞌga ꞌgã nupe.
Aꞌeramũ ꞌga ojepeꞌauꞌi ꞌgã nui. Awau ꞌũina peuꞌi wenupyꞌãu wapyka weakwara rerawau enũina ywy are futat erujaa oporogytau ꞌUwarete ꞌga upe:—Kiapiꞌni. ꞌWyriaꞌri ꞌgã imaraꞌne je ree. ꞌGã nipo ꞌã je rereko tywerete ꞌja. Ojeupe ene iapoukareꞌem ire amunipo ꞌã ꞌgã nuapoaꞌuweri nanuara je ree. Aꞌere ꞌã najeremifutar imũ rũi te ereapoukat. Ejemifutar imũ etee te ꞌã ereapoukat ꞌgã nupe jee— ꞌjau ꞌga ꞌUwarete ꞌga upe.
Oporogytapaw ire ꞌga afuꞌama awau muapyra ꞌgã pyri. Aꞌere ꞌgã seri ꞌupa. Aꞌeramũ ꞌga ꞌjau Pedro ꞌga upe:—Peset te pejejupa? Pejejeꞌega te nepemonoiꞌi Jarejuwarete ꞌga upe je pyri? Aꞌeꞌjaꞌwiramũ miamũ sipo nepeporogytai Jarejuwarete ꞌga upe?— ꞌjau ꞌga ꞌga upe.
Aipo ꞌga upe ꞌe re Jejui ꞌga awau ꞌgã nui nũ ojeꞌega monou ꞌUwarete ꞌga upe nũ:—Kiapiꞌni. Je ree iporomutareꞌema ꞌgã ifuewet je ree. ꞌGã te nipo ꞌã je rereko tywerete ꞌja. Ojeupe ene iapoukareꞌem ire amunipo ꞌã ꞌgã nuapoi. Aꞌere ꞌã najeremifutar imũ rũi te ereapoukat. Ejemifutar imũ etee te ꞌã ereapoukat ꞌgã nupe jee— ꞌjau ꞌga ꞌUwarete ꞌga upe.
Aꞌere ꞌga awau ojewya wemimuꞌe ꞌgã pyri nũ. Nãnẽwẽjẽmĩ ꞌgã ꞌupa nũ. Osea etee ꞌgã ꞌupa nũ. Wopeypeyjamũ etee ꞌgã ajemogyau. Aꞌeramũ ꞌgã osea ꞌupa ꞌga ruramũ nũ.
Aꞌeramũ Jejui ꞌga awau oporogytauꞌjapa ꞌUwarete ꞌga upe nũ.
ꞌUwarete ꞌga upe oporogyta re ꞌga ꞌua nũ. Nãnẽwẽjẽmĩ ꞌgã osea ꞌupa nũ. Aꞌeramũ ꞌga ꞌjau ꞌgã nupe nũ:—Peser etee futat nipo pejejupa nũ ki sa? Auꞌje pejeser ire. ꞌAwamũ futat ꞌgã Pẽnekiꞌyramũ je monoi ae aꞌwyreꞌema ꞌgã po pe.
Jejui ꞌga porogytapaweꞌemauwe Iskariote ꞌga ꞌua. Jejui ꞌga remimuꞌeferamũ ore mũ poromũ. Kwaiwete ꞌgã nerua erojemorypa Jejui ꞌga ree. Aꞌeramũ mainana ꞌwyriara ꞌgã kwaiwete ꞌgã mua ꞌga rupi. Judeu ꞌgã ꞌwyriaꞌri ꞌgã nanẽ kwaiwete ꞌgã mua ꞌga rupi. Jyuua ꞌgã erua muap. Mĩmera ꞌgã erua erojemorypa ꞌga ree.
Mainana ꞌwyriara ꞌgã nupe oporogytau ꞌga ꞌjau ꞌgã nupe raiꞌi: “Oo nipo je Jejui ꞌga retywape pytea pẽ neape. Aꞌeramũ pẽẽ aꞌe are ꞌga kwaapa ꞌga retywape pyteramũ. Aꞌerauwe futar iki pẽẽ pejewau ꞌga pyyka ꞌga rerawau”, ꞌjau ꞌga ꞌgã nupe raiꞌi.
Aꞌeramũ ꞌga owaẽma ypy we awau Jejui ꞌga rerowyka ꞌjau ꞌga upe:—ꞌAu te ereko, ki Kuꞌjyp?— ꞌjau ꞌga ꞌga upe.Aꞌeramũ futat ꞌga ꞌga retywape pytea.
Aꞌeramũ Jejui ꞌga ꞌjau ꞌga upe:—Ejemifutara eapo etee futat— ꞌjau Jejui ꞌga ꞌga upe.Aꞌerauwe Iskariote ꞌga remireroofera ꞌgã ꞌua Jejui ꞌga pyyka, ꞌga pofaa.
Aꞌere Jejui ꞌga remimuꞌeferamũ ore mũ ojyuu rekyita kũimaꞌe ꞌga amũ ree, ꞌga namĩ monoka. Furuk. Mainana ꞌwyriararete ꞌga remiayuwa ꞌga namĩ yypa.
Aipo ꞌga namĩ yywamũ Jejui ꞌga ꞌjau ꞌga upe:—Ereapo awi nanuara. Ere ejy monou imunepa yrũ pype kũi— ꞌjau ꞌga ꞌga upe. —Jyuu pyu ajajukaara ꞌga te anure ꞌgã tajuka jyuu pyu ꞌjau— ꞌjau ꞌga ꞌga upe.
—“Nopoari nipo ꞌga ruwa ꞌga ꞌga”, peꞌje nipo kũi. Ojeupe je enũi re amunipo ꞌã Jeruwarete ꞌga je poari futari. Kwaiwete amunipo ꞌã ꞌga ywagipewara ꞌgã mua je poaa— ꞌjau ꞌga ꞌga upe.
—Aꞌere je naenũi ꞌga upe. Wemifutar imũ ꞌga iapoa etee futat je afutat. Ymã te Jeruwarete ꞌga kaꞌarana kwasiarukari ꞌgã amũ nupe je pyyg are rakue. Aꞌeramũ je ꞌgã nemikwasiarer imũ etee futat mamaꞌe jeapo futaa tejee— ꞌjau ꞌga oree.
Aꞌere ꞌga ꞌjau opyykara ꞌgã nupe:—Maꞌeramũ pẽẽ maꞌeramũ pejejua muawa pyu je nupãu ekoete ꞌũ? munaꞌywa ꞌjawe ꞌũ? Maꞌeramũ pẽẽ muawa we erua jyuu reewe jepiara rupi ꞌũ? Jarejuwarete ꞌga mogytaaw ipe ꞌgã muꞌe je rekoramũ miamũ ako naje pyygi pejepe aiꞌi— ꞌjau ꞌga ꞌgã nupe.
—Ymã te ꞌã Janeruwarete ꞌga kaꞌarana kwasiarukari ꞌga amũ upe jemanũ are ikue. Aꞌeramũ ꞌã pẽẽ iapou ꞌga remikwasiarer imũ etee futat— ꞌjau ꞌga ꞌgã nupe.Aꞌe renupawe ore Jejui ꞌga remimuꞌeramũ orokwasiꞌwau ꞌga wi, ꞌga rejaa, orokaꞌjama ꞌgã nui. Orokyjau ꞌgã oropyyg awi. Aꞌeramũ ore orokaꞌjama ꞌgã nui.
Aꞌere Jejui ꞌga pyykara ꞌgã ꞌga rerawau mainana ꞌwyriararete ꞌga rog ipe, Kaifasi ꞌga rog ipe. Peu futat judeu ꞌgã ꞌwyriaꞌri ꞌgã ajatykau Moisesi ꞌga remikwasiarer are moromuꞌjara ꞌgã netee. Aꞌeramũ ꞌgã Jejui ꞌga rerawau ꞌgã nupe.
Pedro ꞌga awau ꞌgã newiri. Aꞌere ꞌga nuerowygi Jejui ꞌga. Mukuu etee futat ꞌga akou ꞌga wi. Awau ꞌga owaẽma mainana ꞌwyriararete ꞌga roga upe. Aꞌere Pedro ꞌga nooi osou. Ukupepe etee futat ꞌga awau akou ꞌoga osoma pype mainana ꞌga remiayuwa ꞌgã pyri, Janeruwarete ꞌga mogytaawa raarana ꞌgã pyri nanẽ nũ. Jejui ꞌga rereko renuw are Pedro ꞌga oporenuwiweramũ akou. Aꞌeramũ ꞌga akou mukuuꞌi etee futat ꞌga rereko renupa.
Ojeupe ꞌgã Jejui ꞌga reruramũ mainana ꞌwyriara ꞌgã ojeꞌẽmaꞌe ꞌgã netee ꞌga remiapo tywera momeꞌwaramũ rekaa. Judeu ꞌgã ꞌwyriaꞌri ꞌgã ajatykau ꞌgã nee nũ.—Sijuka futat ꞌga ꞌjau— ꞌjau ꞌgã ajaupe. —Aꞌere jane nijuka ekoetei ꞌga. Kasi aꞌe pe mytuna ꞌgã maraꞌneramũ jane ree ne. Aꞌeramũ pẽẽ iꞌme maꞌe ꞌgã amũ nerua. Jejui ꞌga remiapo tywera ꞌgã tomomeꞌu ꞌme janee ꞌjau— ꞌjau ꞌgã ajaupe. Aꞌeramũ kwaiwete ꞌgã ꞌua oꞌmeramũ Jejui ꞌga ree. Aꞌere ꞌgã najuꞌjajuꞌjawe rũi imomeꞌui ꞌgã nupe.
Poje mukũja ꞌgã ꞌua oꞌmeramũ ꞌgã nupe:—Ore aruenup ꞌga jeꞌega aiꞌi. “Anure nipo je Jarejuwarete ꞌga mogytaawa retygi. Aꞌere nipo je imuapyra ꞌara rupi etee imowyri nũ”, ꞌjau ꞌga oreremianuwamũ aiꞌi— ꞌjau ꞌgã imomeꞌwau mainana ꞌwyriararete ꞌga upe.
Aipo ojeupe ꞌgã ꞌe renupawe mainana ꞌwyriararete ꞌga afuꞌama ꞌjau Jejui ꞌga upe:—Maꞌja ere te ꞌgã nupe? Nerejeꞌegi te ꞌã ꞌgã nupe aipo ꞌgã ꞌeramũ aꞌi kũi?— ꞌjau ꞌga ꞌga upe.
Aꞌere Jejui ꞌga pigi etee uꞌama. Aꞌeramũ mainana ꞌwyriararete ꞌga ꞌjau ꞌga upe:—Jarejuwarete ꞌga remianuwamũ ere jee: Ene te Jarejuwarete ꞌga remimurera? Ene futat te ꞌga raꞌyraretea?— ꞌjau ꞌga ꞌga upe.
—Aꞌjea futat ere poromũ. Je te ꞌã Pẽnekiꞌyraretea. Anure nipo je apygi Pãjẽrete ꞌga yse katy, ꞌga jakwatawa katy. Peu je renamũ nipo pẽẽ je resaka. Anure nipo je ruri tejewya ywag awi ywasiga rupi— ꞌjau Jejui ꞌga ꞌga upe.
Aꞌerauwe mainana ꞌwyriararete ꞌga waity monoroka amaraꞌnea resaukaawamũ.—Aꞌjea futat ꞌga Jarejuwarete ꞌga kurawi akou raꞌe— ꞌjau ꞌga ꞌgã nupe. —Jane futat te ꞌã Jarejuwarete ꞌga kurawa sienup ꞌawamũ jarejemogyau. Naꞌgã amũ rũi futat ꞌã omomeꞌu janee— ꞌjau ꞌga ꞌgã nupe.
—Maꞌja peꞌje te ꞌga upe?— ꞌjau ꞌga ꞌgã nupe.—Sijukaukat futat jane ꞌga— ꞌjau ꞌgã ꞌga upe. —Jarejuwarete ꞌga te ꞌã ꞌga akurap.
Aꞌeramũ futat ꞌgã onymuna ꞌga reakwar are, opo afuapyka erofaa ꞌga ree. Amumera ꞌgã ꞌjau ꞌga nupã re ꞌga upe:—“Je te ꞌã Jarejuwarete ꞌga remimurera”, ere ꞌã oree. Aꞌeramũ ene ꞌjau oree: Awỹja ene nupãu ꞌawamũ ꞌũ?— ꞌjau ꞌgã ꞌga upe, ꞌga rerekoemãu erekou.
Aꞌe pe Pedro ꞌga ꞌũina ukupepe. Poje mainana ꞌwyriararete ꞌga remiayuwa ẽẽ mũ ꞌua ꞌga pyri ꞌjau ꞌga upe:—Ene Garireja ywy awi ꞌut maꞌefera kĩã rewiri ako maꞌeferamũ ene, ꞌjau je rã, Jejui kĩã rewiri ako maꞌeferamũ ene, ꞌjau je rã— ꞌjau ẽẽ ꞌga upe.Janeruwarete ꞌga mogytaawa raarana ꞌgã pyri ꞌga renamũ ẽẽ ꞌjau ꞌga upe.
—Tee. Naani nũ ĩ. Nakwaawi je ꞌga nũ ĩ. Aꞌeramũ awỹja upe ene ꞌjau ekou ĩ— ꞌjau futatee ꞌga ẽẽ upe, ojepyriwara ꞌgã nemianuwamũ. —Nakwaawi je eneꞌea nũ ĩ— ꞌjau ꞌga ẽẽ upe.
Aꞌerauwe ꞌga afuꞌama awau ꞌoga osoma rokwara katy. Poje peu oporowyky maꞌe ẽẽ mũ ꞌga resaka nũ. Aꞌeramũ ẽẽ ꞌjau ojepyriwara ꞌga upe:—Ko kĩã Jejui kĩã rewiri ako maꞌefera kĩã futat. Nasare pe waranup maꞌefera kĩã rewiri ako maꞌefera kĩã futat— ꞌjau ẽẽ ꞌga upe.
Aꞌeramũ Pedro ꞌga ꞌjau nũ:—Kuu. Eneꞌme awi ĩ. Manamũ te je aipoa kũimaꞌe ꞌga kwaawi ꞌi ĩ— ꞌjau futatee ꞌga ẽẽ upe.
Aꞌere peu uꞌam maꞌe ꞌga amũ ꞌjau ꞌga upe nũ:—Aꞌjea futat ẽẽ ꞌi enee. Ene futat ꞌga rewiri ako maꞌeferamũ— ꞌjau ꞌga ꞌga upe. —Sãꞌã ene Garireja ywy pewara ꞌgã jeꞌega rerekoa. Aꞌeramũ ene ꞌga rewiri ako maꞌefera futat— ꞌjau ꞌgã Pedro ꞌga upe.
—“Nakwaawi je ꞌga” aꞌe je akiko. Janeruwarete ꞌga remianuwamũ te ꞌã je ꞌeuꞌjawi. Nakwaawi je ꞌga, ꞌjau. Nakwaawi je aipo pẽꞌea nũꞌũ. Aꞌeramũ pẽẽ maꞌja upe ꞌjau pejejemogyau ꞌũ?— ꞌjau ꞌga ꞌgã nupe. —Teꞌme re je Jarejuwarete ꞌga tejereko tywera futari tejee nũꞌũ— ꞌjau ꞌga ꞌgã nupe.Aꞌerauwe wyrasokwẽ jeꞌegi.
Aꞌerauwe Pedro ꞌga weaꞌaramũ Jejui ꞌga ꞌeawer are. “Wyrasokwẽ jeꞌegeꞌemauwe nipo ‘Nakwaawi je ꞌga’ ereuꞌjauꞌjap ꞌgã nupe” ꞌeawer are Pedro ꞌga weaꞌaramũ. Aꞌeramũ ꞌga ojenosõu aipo uꞌeawera rerawau enujãna pe awi. Aꞌeramũ futat ꞌga uꞌarasigamũ weaꞌaramũ ee.—Maꞌeramũ je aipo ꞌjau raꞌe ꞌũ?— ꞌjau ꞌga ꞌũina uꞌarasigamũ. —Mamaꞌe esage naꞌga ꞌã wapo jee jepi reꞌã. Aꞌetea pa je ꞌã aipo aꞌe ekoete ꞌgã nupe raꞌe nũ— ꞌjau ꞌga ojeupe.Aꞌeramũ ꞌga ajaaꞌwau awau uꞌeawera raykau.
Aiꞌiwetetewe mainana ꞌwyriara ꞌgã judeu ꞌgã ꞌwyriaꞌri ꞌgã netee ojeꞌega ajaupe:—“Je te ꞌã Jarejuwarete ꞌga raꞌyraretea”, eꞌi ako Jejui ꞌga janee ko. Aꞌeramũ jane ꞌga jukaukaa ꞌgã nupe— ꞌjau ꞌgã ajaupe.
Aꞌeramũ ꞌgã ꞌga faa, ꞌga rerawau Piratu ꞌga rog ipe. Romanũ ꞌgã opytuna ꞌga amũ monou ꞌwyriaramũ ꞌga mỹina judeu ꞌgã nupe rakue, Piratu ꞌga monou ꞌwyriaramũ ꞌgã nupe rakue. Aꞌeramũ ꞌgã Jejui ꞌga rerawau Piratu ꞌga upe.
“Sijukaukat Jejui ꞌga ꞌgã nupe ꞌjau” ꞌe renupawe Iskariote ꞌga uꞌarasigamũ ꞌgã nupe ꞌga monoawer are. Aꞌeramũ ꞌga Jejui ꞌga resaukaawera repyfera rerawau erojewya mainana ꞌwyriara ꞌgã nupe, judeu ꞌgã ꞌwyriaꞌri ꞌgã nupe nanẽ nũ.—Kweramũ trĩta ywopeꞌia je upe pẽnemimurera.
Mamaꞌe tyweretea je aapo aiꞌi. Nuapoi futari ꞌga mamaꞌe tywera. Aꞌetea je ꞌga omono ekoete pẽ nupe ijukaukaa aiꞌi— ꞌjau ꞌga awau ꞌgã nupe.—Tee. Ene te futat te ꞌã ere ꞌgã nupe raiꞌi— ꞌjau etee ꞌgã ꞌga upe. Aipo ojeupe ꞌgã ꞌeramũ Iskariote ꞌga kaꞌaranũũ ywopeꞌi monou imomopoa ywyu ꞌgã nowase. Aꞌeramũ ꞌga uẽma awau ojejukau tupaama pyu. Iskariote ꞌga ẽmauwe mainana ꞌwyriara ꞌgã wowase ꞌga remimomoporera kaꞌaranũũ ywopeꞌi monoꞌoga.—Koa ako jane kaꞌaranũũa simono Jejui ꞌga resaukaawamũ ꞌga upe aiꞌi. Aꞌeramũ koromũ ꞌga repyfera futat— ꞌjau ꞌgã ajaupe. —“Aerepyfera perur awi Jarejuwarete ꞌga mogytaaw ipe”, eꞌi ꞌã Moisesi ꞌga rakue. Aꞌeramũ jane imonowarũeꞌem Jarejuwarete ꞌga mogytaawa kaꞌaranũũ ryrũ pype— ꞌjau ꞌgã ajaupe. —Maran ajee jane erekoi ꞌũ?— ꞌjau ꞌgã ajaupe.—Ywya simut ape judeueꞌema ꞌgã nywyramũ kũi— ꞌjau ꞌgã ajaupe. Oporogytapaw ire ꞌgã erawau japepo apoara ꞌga upe, ꞌga ywy muawamũ.—ꞌAwa ywya judeueꞌema ꞌgã nywya— ꞌjau ꞌgã ajaupe.
Kaꞌaranũũ ae repyfera ꞌgã imonou ꞌgã nupe ywy muawamũ ojeupe. Aꞌeramũ ꞌgã aipo ywy reꞌroka, “wy rupap” ꞌjau ꞌgã eꞌroka.
“Ywya pemut ꞌga repyfera pyu. Japepo apoara ꞌga ywya pemut, ere ki ꞌgã nupe”, ꞌjau Kuꞌjywa ꞌga jee ikue.“Aꞌeramũ je ꞌga ꞌeawera momeꞌwau ꞌgã nupe.‘Trĩta kaꞌaranũũ ywopeꞌia simono ꞌga muawamũ ꞌjau’, ꞌjau ꞌga rakue.Aꞌeramũ ꞌgã ꞌga repyfera pyu ywy mua, Kuꞌjywa ꞌga ꞌeawer imũ etee futat”,ꞌjau Jeremi ꞌga ikwasiaa rakue.Aꞌjea futat ꞌga remikwasiarera. Ywya ꞌgã imua Jejui ꞌga repyfera pyu, Jeremi ꞌga ꞌeawer imũ etee futat. Series,
Ojeupe Jejui ꞌga reruramũ Piratu ꞌga oporonupa ee ꞌga upe:—Aꞌjea te ene ꞌwyriaramũ judeu ꞌgã nupe?— ꞌjau ꞌga Jejui ꞌga upe.—Aꞌjea futat— ꞌjau ꞌga ꞌga upe.
Aꞌeramũ mainana ꞌwyriara ꞌgã ꞌga jeꞌẽwuꞌjaga judeu ꞌgã ꞌwyriaꞌri ꞌgã netee. Aꞌere ꞌga nojeꞌegi futari ojeꞌẽwuꞌjagamũ.
Aꞌeramũ Piratu ꞌga ꞌjau ꞌga upe:—Nereenuwi te ꞌgã jeꞌega? Maꞌeramũ nãꞌã nerejeꞌegi ꞌgã nupe reꞌã?— ꞌjau ꞌga ꞌga upe.
Aꞌere Jejui ꞌga nojeꞌegi futari ꞌgã nupe. Oꞌmeramũ te ꞌgã ꞌi. Aꞌeramũ ꞌga ojeꞌegeꞌema ꞌgã nupe. Aꞌeramũ Piratu ꞌga oporesagamũ etee ꞌga ree. “Maꞌeramũ sipo ꞌga nojeꞌegi?” ꞌjau ꞌga ojeupe.
Maniꞌokoꞌo jopypeꞌema ꞌwawa maraka apoawa rupi Piratu ꞌga moromunepawa pype imunewipyrera ꞌga amũ muẽma judeu ꞌgã nupe jepi, ꞌgã nemienũiwera ꞌga ꞌga imuẽma ꞌgã nupe jepi. Aꞌe pe aꞌeramũ Parapasi ꞌga ꞌũina moromunepawa pype. Oporojuka maꞌe ꞌga. Judeu ꞌgã nemiesagete ꞌga. Aꞌeramũ Piratu ꞌga ꞌjau ꞌgã nupe:—Maranuara te je amuẽm pẽ nupe? Jejui ꞌga, Kuꞌjywa ꞌga remimurera ꞌjawa ꞌga te raꞌu pefutat nũ? Parapasi ꞌga te raꞌu pefutat nũ?— ꞌjau ꞌga ꞌgã nupe. Piratu ꞌga mainana ꞌwyriara ꞌgã kwaapa futat. “Werekoay pa ꞌgã ꞌga raꞌe. Aꞌeramũ pa ꞌgã aꞌeramũ ꞌga rerua jee raꞌe”, ꞌjau Piratu ꞌga ojeupe. “Aꞌere mytuna ꞌgã poromutaramũ ꞌga ree. Aꞌeramũ nipo ꞌgã ꞌjau: ‘Jejui ꞌga emut oree’, ꞌjau nipo ꞌgã jee”, ꞌjau Piratu ꞌga ojeupe. ꞌWyriara kanawa ꞌarimũ Piratu ꞌga ꞌũina oporogytau ꞌgã nupe. Poje ꞌga amũ ꞌua ꞌga remireko ẽẽ jeꞌega rerua ꞌga upe: “Epoit kĩã wi. Nuapoaꞌuweri kĩã mamaꞌe tywera. Afayup je kĩã ree ko. Jefayuwa je mopiryyi ko. Aꞌeramũ ene epoia kĩã wi. Erereko tywet kasi kĩã ne”, ꞌjau ẽẽ ojeꞌega mua omena ꞌga upe, Piratu ꞌga upe. Aꞌe pype mainana ꞌwyriara ꞌgã judeu ꞌgã ꞌwyriaꞌri ꞌgã netee mytuna ꞌgã mojerowiarukaa ojeꞌeg are.—“Parapasi ꞌga ki emuẽm imua oree”, saꞌe ꞌga upe ꞌjau. “Aꞌeramũ ene Jejui ꞌga jukaukaa jefaruu ꞌgã nupe”, saꞌe ꞌga upe ꞌjau— ꞌjau ꞌgã mytuna ꞌgã nupe, ꞌgã mojerowiarukaa ee. Aꞌeramũ Piratu ꞌga ꞌjau ꞌgã nupe:—Maranuara ꞌga te pefutat je imuẽma pejejeupe?— ꞌjau ꞌga ꞌgã nupe.—Parapasi ꞌga te ki emuẽm imua oree— ꞌjau ꞌgã ꞌga upe.
Aꞌeramũ Piratu ꞌga ꞌjau ꞌgã nupe:—Maran te jane Jejui ꞌga rerekoi? “Kuꞌjywa ꞌga remimurera” ꞌjawa ꞌga rerekoi?— ꞌjau ꞌga ꞌgã nupe.—Ejukaukat ꞌga ꞌypeywar are— ꞌjau ꞌgã ꞌga upe.
Aꞌeramũ Piratu ꞌga oporonupa ee ꞌgã nupe:—Maꞌja te ꞌga wapo ajukaawamũ pẽ nupe raiꞌi?— ꞌjau ꞌga ꞌgã nupe.Aꞌere ꞌgã afukafukai tee ajemogyau:—Ejukaukat futat Jejui ꞌga ꞌypeywar are ꞌgã nupe— ꞌjau ꞌgã wojereꞌemamũ futat wafukaita ꞌga upe.
Niporenuwiweri ꞌgã ꞌga jeꞌeg are. Aꞌeramũ ꞌgã ojopyꞌrapyꞌrau etee futat wafukaita Piratu ꞌga upe. Aꞌeramũ Piratu ꞌga ꞌjau ojeupe: “Amono pa ajee je ꞌga ꞌgã nupe kwy. Kasi aꞌe pe ꞌgã ore apisi ne kwy”, ꞌjau ꞌga ojeupe. Aꞌeramũ ꞌga ꞌjau wemiayuwa ꞌga amũ upe:—ꞌYa erut ara jee— ꞌjau ꞌga ꞌga upe.Aꞌeramũ ꞌga ꞌy rerua ꞌga upe. Aꞌeramũ Piratu ꞌga ojepoeita mytuna ꞌgã nowase.—Peesak je jepoeja. Je najeporojukaweri ꞌga ree. “Nuapoi ꞌga mamaꞌe tywera”, aꞌe je ako pẽ nupe ko— ꞌjau Piratu ꞌga ꞌgã nupe. —Je apoit futat ꞌga wi, ꞌga monou pẽpo pe. Aꞌeramũ je tejepoeita pẽ nowase ꞌga wi tepoiawa resaukaawamũ— ꞌjau ꞌga ꞌgã nupe.
Aꞌeramũ mytuna ꞌgã ꞌjau ꞌga upe:—“Ejukaukat ꞌga”, aruꞌe ore enee. Ore te ꞌã arajukaukat ꞌga ꞌgã nupe. Aꞌeramũ nipo aꞌe are Janeruwarete ꞌga ore rerekou tyweaete oreraꞌyra ꞌgã neewe— ꞌjau ꞌgã ꞌga upe.
Aꞌeramũ Piratu ꞌga Parapasi ꞌga muẽmukaa moromunepaw awi ꞌgã nupe. Aꞌeramũ ꞌga ꞌjau jefaruu ꞌgã nupe:—Peꞌje Jejui ꞌga rerawau ꞌga nupãu jeaꞌgueꞌem futat. ꞌGa nupãmaw ire pẽẽ ꞌga rerawau ꞌga muꞌama ꞌypeywar are— ꞌjau ꞌga ꞌgã nupe. —Aꞌeramũ ꞌga peu etee futat amanũmũ uꞌama ꞌjau— ꞌjau ꞌga ꞌgã nupe.
ꞌGa nupã jeaꞌgueꞌem ire jefaruu ꞌgã Jejui ꞌga rerawau ꞌga rerosou Piratu ꞌga rog ipe nũ. Aꞌeramũ ꞌgã opytuna ꞌgã majatykau ꞌga ree.
Aꞌeramũ ꞌgã ꞌga raity mosoka ꞌga wi. ꞌWyriara raity piraga pyu ꞌgã ꞌga kupe piaa.
Aꞌere ꞌgã juapekagũũ muapỹina akagyrũnamũ iapou ꞌga upe. Aꞌeramũ ꞌgã imonou imunepa ꞌga akaga pype. Aꞌere ꞌgã ywyraꞌiꞌi monou ꞌga po pe. Aꞌere ꞌgã wapyka wenupyꞌãu ꞌga rowase ꞌga rerekoemãawamũ etee.—Pemãꞌẽ judeu ꞌgã ꞌwyriararete ꞌga ree ki sa. ꞌWyriara raity piraga ꞌga wereko imunepa ꞌawamũ. ꞌWyriara akagyrũa nanẽ ꞌga wereko nũ. Ywyraꞌiꞌia nanẽ ꞌga wereko opo pe. ꞌWyriararete ꞌga nipo ki sa— ꞌjau ꞌgã ajaupe ꞌga jaita ꞌga rerekoemãu.Aꞌere ꞌgã ꞌjau Jejui ꞌga upe:—Ene te ꞌã ꞌwyriararetea judeu ꞌgã nupe raꞌe. ꞌAwamũ ereko ꞌwyriarareteramũ nakwaparimũ rũi futat ꞌgã nupe— ꞌjau ꞌgã Jejui ꞌga upe, ꞌga rerekoemãu erekou.
Aꞌere ꞌgã onymuna ꞌga ree. Ywyraꞌiꞌi ꞌgã ekyita ꞌga po awi, ꞌga akaga nupãu ipyu.
Aꞌere ꞌgã ꞌga rerekoemã re taity piraga moia ꞌga wi nũ. Aꞌere ꞌgã ꞌga raity munepa ꞌga wi nũ. Aꞌere ꞌgã ꞌga rerawau ꞌga jukaaw ipe.
Jerusareg awi Jejui ꞌga renuẽma ypy we ꞌgã Simão ꞌga rekoaa, Sirene ywy pewara ꞌga rekoaa. Aꞌeramũ jefaruu ꞌgã ꞌjau ꞌga upe: ꞌjaw ipe. ꞌGã jeꞌeg imũ ꞌea Aeakagera ꞌjawewara ꞌea futat poromũ.
ꞌGa rerowaẽm ire ꞌgã muaga monou yꞌway pype ꞌga upe numiamũ. Aꞌere ꞌga reapyoramũ ee. Aꞌeramũ ꞌga itykureꞌema.
Aꞌere ꞌgã ꞌga jywa pypiraa ꞌypeywar are. Aꞌere ꞌgã itaju pyu ꞌga pokutuka ꞌypeywar are. Aꞌere ꞌgã ꞌga py majuꞌaa ajuꞌarimũ ikutuka itaju pyu. Aꞌere ꞌgã ꞌga mafuꞌama ꞌga monou ꞌga muꞌama ꞌypeywara reewe futat. ꞌGa rekoa futat ꞌgã imonou imuꞌama ꞌypeywar are ipokutuka. ꞌYpeywar are ꞌga muꞌam ire ꞌgã ꞌga raityfera mojoꞌoka ajaupe. Itaꞌi ꞌjawewara ꞌgã imomopoa ꞌupa ywyu. Aꞌeramũ ꞌgã ijewag are ꞌga raity mojoꞌoka. Sãꞌã ae jugu momora. Nan futat ꞌgã itaꞌi ꞌjawewara momopori ꞌupa ꞌga raityfera mojoꞌokawamũ. ꞌGa raityfera mojoꞌog ire ꞌgã wapyka ꞌupa ꞌga rarũmũ. Aꞌere ꞌgã ꞌyjepaꞌnĩ are ikwasiaripyrera monou inuga ikutuka ꞌyw are ꞌga apyteꞌrarimũ. “Koromũ futat judeu ꞌgã ꞌwyriararetea” ꞌea ꞌgã imonou ikwasiaa ꞌyjepaꞌnĩ are. Aꞌere ꞌga resakara ꞌgã ꞌga jukaawera kwaawi. ꞌGa reewe ꞌgã mukũja munaꞌywa ꞌgã monou imuꞌama ꞌypeywar are. Munaꞌywa põꞌõ me ꞌgã Jejui ꞌga muꞌama.
ꞌGã pyu okwap maꞌe ꞌgã Jejui ꞌga rerekoemãu ꞌga kurapa:
—“Anure nipo je Jarejuwarete ꞌga mogytaawa retygi. Aꞌere nipo je imuapyra ꞌara rupi imowyri nũ”, ere ꞌã raiꞌi. Aꞌeramũ ene ejua ejypa ꞌypeywar awi. Ejepoat ejetee futat— ꞌjau ꞌgã ꞌga upe. —“Jarejuwarete ꞌga raꞌyramũ je”, ere ꞌã jepi. Aꞌeramũ ene ejua ejypa ꞌypeywar awi— ꞌjau ꞌgã ꞌga upe.
Mainana ꞌwyriara ꞌgã, Moisesi ꞌga remikwasiarer are moromuꞌjara ꞌgã, judeu ꞌgã ꞌwyriaꞌri ꞌgã. Mĩmera ꞌgã nanẽ ꞌga rerekoemãu ꞌupa nũ.
—Opoat ꞌga ꞌgã jepi. Aꞌere ꞌga nojepoaraꞌuweri futari. Israeu juapyreramũ janeꞌwyriararetea eꞌi na aꞌe ꞌga jepi reꞌã? Siesag iki ajee ꞌga rura ꞌga jywa ꞌwei. ꞌGa jyp ꞌga ruramũ sirowiat ꞌga ꞌjau ꞌwei— ꞌjau ꞌgã ajaupe.
—“Jarejuwarete ꞌga ree je jemogypyygi”, eꞌi ꞌga ꞌã akou jepi. Siesak ꞌga ꞌga poara ꞌjau. “Je ꞌã ꞌga raꞌyra”, eꞌi ꞌga ꞌã akou jepi— ꞌjau ꞌgã ꞌga rerekoemãu ꞌupa ꞌga jaita.
ꞌGa pyri imuꞌamipyrera ꞌga amũ nanẽ ꞌga kurapa nũ.
Kwara okwapa aje owepa. Ypytuna ꞌjawe futat oypytunaiwamũ. Kwara ajerewamũ tãmẽjẽ awau weny jesagamũ nũ.
Kwara renyeꞌemauwe Jejui ꞌga wafukaita ojeꞌeg imũ futat.— Eli eli lama sabactani— ꞌjau ꞌga ojeꞌeg imũ.Ojeꞌeg imũ ꞌga ꞌeawera: “Kiapiꞌni, Kiapiꞌni, maꞌeramũ te erepoit je wi?” ꞌga ꞌea futat poromũ ꞌga afukaja.
Aipo ꞌga ꞌe renupara ꞌgã amũ ꞌjau:—Eliasi ꞌga ꞌga wenũi— ꞌjau ꞌgã ajaupe.
ꞌGa pyriwara ꞌgã amũ ujãna amynejuranũũ pyyka imonou imunepa yꞌwaynana pype. Aꞌere ꞌga imonou iupia ꞌywa rapefã are imonou Jejui ꞌga upe ꞌga remipyteramũ.
Aꞌere amumera ꞌgã ꞌi:—Tene raꞌne. Siesak Eliasi ꞌga rura ꞌga mosoga ꞌypeywar awi raꞌne ꞌjau— ꞌjau ꞌgã ꞌgã nupe.
Aꞌere Jejui ꞌga wafukajuꞌjapa nũ. Aꞌeramũ futat ꞌga amanũmũ.
Aꞌeramũ futat Janeruwarete ꞌga mogytaawa myꞌjawa rowopypea taitya otoroka opojoꞌogamũ mytera rupi. Ywate awi we futat ꞌua opojoꞌogamũ ywyu. Ywya otomoga ꞌga manũnamũ, itauu nanẽ ojekajekau nũ.
Teumera monoawera nanẽ ojeawopytymoꞌwoka nũ. Janeruwarete ꞌga remiayuwa ꞌgã kwaiwete oferapa ũꞌjãu ita kwar awi. Aꞌere oferap maꞌefera ꞌgã Jejui ꞌga feraw ire etee te ꞌgã oi osou Jarejuwarete ꞌga ꞌwyrarete pe, Jerusareg ipe. Kwaiwete Jerusareg ipewara ꞌgã ꞌgã nesaka.
Jejui ꞌga manũnamũ ꞌga rarũarera ꞌgã ꞌga manũ resaka. Jefaruu ꞌgã, oꞌwyriara ꞌga retee ꞌga manũ resaka. Mamaꞌe tesirũgatua nanẽ ꞌgã esaka ywy yyja reewe. Aꞌeramũ ꞌgã okyjau ajemogyau. Aꞌeramũ ꞌgã ꞌjau:—Aꞌjea futat ꞌga Kuꞌjywa ꞌga raꞌyra futat raꞌe— ꞌjau ꞌgã ajaupe.
Aꞌe pype nanẽ Jejui ꞌga rewiri ako maꞌefera ꞌgã kũjãmera ꞌgã ꞌupa mukuꞌi ꞌga manũ resaka nũ. Garireja ywy awi ꞌga rupi ꞌut maꞌefera ꞌgã futat. ꞌGa rewiri futat ꞌgã akou mamaꞌea ꞌga upe iapoaramũ. Poromũ kũjãmera ꞌgã ꞌup ꞌga manũ resaka. Ẽẽ mũ rera Mari Matarena, ajepeja ẽẽ rera Mari. Aipoa Mari ẽẽ ꞌga y ẽẽ Jose ꞌga retee. Sepeteu ꞌga raꞌyra ꞌgã y ẽẽ nanẽ akou ꞌgã pyri nũ.
57,58 Kaaruwamũ Jose ꞌga, Arimateja pewarera ꞌga awau Jejui ꞌga reumera renũina Piratu ꞌga upe.—Amanũ Jejui ꞌga ko. ꞌGa reumera toroo inuga ita kwara pype ꞌjau— ꞌjau ꞌga awau Piratu ꞌga upe.Aꞌeramũ Piratu ꞌga ꞌjau ꞌga upe:—Ere ꞌga rerawau inuga ipype— ꞌjau ꞌga ꞌga upe.Aꞌeramũ Piratu ꞌga ojeꞌega monou jefaruu ꞌgã nupe: “Pemut Jejui ꞌga reumera imojypa ꞌypeywar awi imonou Jose ꞌga upe”, ꞌjau ꞌga ojeꞌega monou ꞌgã nupe. Jose ꞌga Jejui ꞌga rerowiaara ꞌga futat. Ikaꞌaranũũ kwai maꞌe ꞌga. Series,
ꞌGa poromũ Jejui ꞌga reumera weroo iauwana inuga taity yau pyu, linu ꞌjawa pyu. Aꞌeramũ ꞌga ꞌga reumera monou inuga ita kwara pype. Ita kwar yaua poromũ. Jose ꞌga futat iapoukaa rakue. Ojeupe futat ꞌga iapoukaa rakue numiamũ. Aꞌere ꞌga Jejui ꞌga reumera monoi inuga omaꞌeramera pype futat. ꞌGa mono re ꞌga itapewuu mojerepa imonou imỹina ita kwara rawopytymawamũ. Aꞌere ꞌga awau jui.
Mari Matarena ẽẽ ajepeja Mari ẽẽ retee wapyka ꞌupa ita kwara rowase.
Ita kwara raarana ꞌgãAiꞌiwe mainana ꞌwyriara ꞌgã fariseu ꞌgã netee awau oporogytau Piratu ꞌga upe:
—Orereaꞌar ore Jejui ꞌga ꞌmeawer are. Amanũmeꞌẽwe ꞌga ꞌmeramũ oree ikue: “Anure nipo je manũi. Aꞌere nipo imuapyra ꞌara rupi je ferawi nũ”, eꞌi futatee ꞌga ikue— ꞌjau ꞌgã imomeꞌwau Piratu ꞌga upe.
—Aꞌeramũ jefaruu ꞌgã amũ iarũmũ oree. Kasi aꞌe pe ꞌga remiayuwera ꞌgã nuri ꞌga reumera rerawau imima kwe pe ne. Aꞌeramũ ꞌgã ꞌjau ne: “Oferap futat ꞌga uꞌeawer imũ etee futat raꞌe”, ꞌjau futatee nipo ꞌgã ꞌga reumera mim ire ne. Aipo ꞌe re taetu ꞌgã ꞌmea ꞌga ꞌmeawera apyraawi ne— ꞌjau ꞌgã Piratu ꞌga upe. —“Je te ꞌã Kuꞌjywa ꞌga remimurera”, eꞌi futatee ꞌga ako ikue. Aꞌere ꞌga ꞌme ate ꞌga rekoramũ rakue. Aꞌeramũ ꞌga reumera mimarera ꞌgã ꞌmea ꞌga ꞌmeawera apyraapa ne— ꞌjau ꞌgã Piratu ꞌga upe.
Aꞌeramũ Piratu ꞌga ꞌjau ꞌgã nupe:—Peꞌje ajee jefaruu ꞌgã amũ rerawau iaaranamũ— ꞌjau ꞌga ꞌgã nupe.
Aꞌeramũ ꞌgã jefaruu ꞌgã nerawau ita kwar ipe. Aꞌere ꞌgã ita kwara rawopytymawa mojewaka. “ꞌGã amũ ipeꞌaramũ torokwaap ꞌgã iawopytymoꞌwokawera imojewakawer are ꞌjau”, ꞌjau ꞌgã jefaruu ꞌgã nupe. Aꞌere judeu ꞌgã awau imojewag ire. Jefaruu ꞌgã etee ejaa iarũmũ.
Ikoaiꞌi, kuꞌemaiw are, Mari Matarena ẽẽ awau ajepeja Mari ẽẽ retee ita kwara resaka.
Poje ywy oyyita ꞌgã nee. Janeruwarete ꞌga pyriwara ꞌga amũ ꞌua ojypa ywag awi ꞌgã nupe, ita kwara rawopytymawa peꞌau jui ꞌgã nupe. Aꞌere ꞌga ꞌũina iꞌarimũ ꞌgã nupe. Wenyfugamũ ꞌga tupã werawa ꞌjawe. ꞌGa ryrũa nanẽ waparasigayramũ ꞌga ree nũ.
Ywag awi ꞌut maꞌefera ꞌga resakawe ita kwara rarũara ꞌgã okyjau oyyita ꞌga wi. Aꞌeramũ ꞌgã ajemogymogyau etee amanũ maꞌe ꞌjawe.
Aꞌeramũ ywag awi ꞌut maꞌefera ꞌga ꞌjau kũjãmera ꞌgã nupe:—Pekyje awi je wi— ꞌjau ꞌga ꞌgã nupe. —Jejui ꞌga resaka te ꞌã pejot, ꞌypeywar are amanũ maꞌefera ꞌga resaka te ꞌã pejot.
Aꞌere ꞌga nitywi ꞌau. Oferap ako ꞌga ko, uꞌeawer imũ etee futat ko. Peꞌje pejejua ꞌga rupawera resaka— ꞌjau ꞌga ꞌgã nupe.Aꞌeramũ ꞌgã awau osou esaka.
Aꞌeramũ ꞌga ꞌjau ꞌgã nupe nũ:—Peꞌje pejewau pejejãna imomeꞌwau ꞌga remimuꞌe ꞌgã nupe. “Oferap kĩã awau Garireja ywy pe pẽ nenune. Peu nipo kĩã peesak”, peꞌje ki ꞌgã nupe— ꞌjau ꞌga kũjãmera ꞌgã nupe. —Aꞌjea futat je imomeꞌui pẽ nupe— ꞌjau ꞌga kũjãmera ꞌgã nupe.
Aꞌerauwe kũjãmera ꞌgã awau ũꞌjãu ita kwar awi. Awau ujãna Jejui ꞌga remimuꞌeferamũ orepiara rupi. “Pekwap imomeꞌwau” ꞌe ypyrauwe ꞌgã ujãna awau orepiara rupi. Okyjau futat ꞌgã ywag awi ꞌut maꞌe ꞌga wi numiamũ. Aꞌere ꞌgã kuꞌiramũ etee ajemogyau awau ujãna.
ꞌGã waw ipe Jejui ꞌga ꞌua ꞌgã nekoaa.—ꞌAu te peko raꞌe? Pẽpyꞌataꞌwaawa owaẽm pẽ nupe— ꞌjau ꞌga ꞌgã nupe.Aꞌerauwe kũjãmera ꞌgã ꞌua ꞌga rerowyka anuruka ꞌua ꞌga py pyyka opou. Aꞌeramũ ꞌgã ꞌjau ꞌga upe:—Ene te ꞌã eneresage oree, Kuꞌjyp— ꞌjau ꞌgã ꞌga upe ꞌga rowase wããpyramũ ꞌupa.
Aꞌeramũ Jejui ꞌga ꞌjau ꞌgã nupe:—Pekyje awi. Peꞌje pejewau je momeꞌwau jeremimuꞌefera ꞌgã nupe. “Peꞌje pejewau Garireja ywy pe. Peu tajesaukat pẽ nupe ꞌjau”, eꞌi kĩã pẽ nupe ko, peꞌje ki ꞌgã nupe— ꞌjau Jejui ꞌga ꞌgã nupe.
Aꞌe pype ita kwara rarũarera ꞌgã amũ awau osou Jerusareg ipe. Mainana ꞌwyriara ꞌgã nupe ꞌgã awau, wemiesagera momeꞌwau ꞌgã nupe.
Ojeupe ꞌgã imomeꞌu re mainana ꞌwyriara ꞌgã judeu ꞌgã ꞌwyriaꞌri ꞌgã majatykau ojee. Aꞌeramũ ꞌgã ojeupe imomeꞌupyrera momeꞌwau ajaupe:—Maꞌja te jane siapo ꞌawamũ?— ꞌjau ꞌgã ajaupe.—Simono kwaiwete kaꞌaranũũa iarũarera ꞌgã nupe kũi— ꞌjau ꞌgã ajaupe.
13,14 Aꞌere ꞌgã iarũarera ꞌgã nenũina oporonupa ee ꞌgã nupe. Imomeꞌu re ꞌgã ꞌjau ꞌgã nupe:—Pemomeꞌu kasi ꞌgã nupe ne. Pẽꞌme oree. “Ypytunimũ ore serauwe Jejui ꞌga remiayuwa ꞌgã amũ nuri amunarũmũ ꞌga ree raꞌe”, peꞌje oree pejeꞌmeramũ— ꞌjau ꞌgã ꞌgã nupe.Aꞌeramũ esakarera ꞌgã ꞌjau ꞌgã nupe:—Tee nũꞌũ. Mamaꞌe rarũaramũ ae noseraꞌuweri nũꞌũ. “Oroser ore jui raꞌe” ꞌe renuw ire ꞌwyriara ꞌga amaraꞌneramũ ore ree ne nũꞌũ— ꞌjau ꞌgã ꞌgã nupe.—Naani. ꞌWyriara ꞌga pẽ nenuw ire ore jeꞌegi ꞌga upe pẽ nupe. Aꞌeramũ ꞌga amaraꞌneꞌemamũ pẽ nee— ꞌjau etee ꞌgã ꞌgã nupe nũ. —Simepy pẽẽ pẽꞌmeramũ ꞌjau— ꞌjau ꞌgã ꞌgã nupe.
Aꞌeramũ ꞌgã aipo ꞌgã ꞌeramũ ꞌgã mojerowiaa etee.—Naiꞌi— ꞌjau ꞌgã ꞌgã nupe.Aꞌeramũ ꞌgã kaꞌaranũũ pyyka ꞌgã nui.Aꞌeramũ ꞌgã awau oꞌme mokwasiꞌwau kwe pe. Aꞌeramũ kwaiwete judeu ꞌgã ꞌgã ꞌme rerowiaa ajemogyau.
“Garireja ywy pe pekwap Jejui ꞌga resaka”, ꞌjau ywagipewara ꞌga kũjãmera ꞌgã nupe raiꞌi. Aꞌeramũ ore Jejui ꞌga remimuꞌeferamũ arawau Garireja ywy pe. Peu oroo re ore arawau ywytyr ipe, ꞌga ꞌeawer ipe etee futat.
Jejui ꞌga resakawe ore ꞌga muorypa arajemogyau.—Ene te ꞌã eneresage, ki Kuꞌjyp— ꞌjau ore ꞌga upe ꞌga resakawe.ꞌGa resaka agawewi ore arajemogyau. Aꞌetea ꞌgã amũ nuerowiari ꞌga.
Jejui ꞌga ꞌua ore rerowyka ojeꞌega oree:—Janeruwarete ꞌga je mogo ꞌwyriaramũ najuejue etee futat pẽ nupe ꞌawamũ. Ywagipewara ꞌgã nupe, ywy pewaramũ pẽ nupe nanẽ nũ— ꞌjau ꞌga oree.
—Aꞌeramũ je ꞌjau ꞌawamũ pẽ nupe: Peꞌje pejewau je momeꞌwau kwe pewara ꞌgã nupe najuejue etee futat. Amunawa moymoyka pejewau je momeꞌwau ꞌgã nupe, je rerowiarukaa ꞌgã nupe. Je rerowiar ire pẽẽ ꞌgã pymĩãu ꞌy pe. ꞌGã pymĩãu pẽẽ iapou Jarejuwarete ꞌga rer imũ, ꞌGa raꞌyrareteramũ je rer imũ, ꞌGa ꞌAgesage ꞌga rer imũ. Mĩmeramũ ore rer imũ ki pẽẽ ꞌgã pymĩãu ꞌy pe.
Aꞌeramũ pẽẽ ꞌgã muꞌjau jejeꞌeg are. “Peenup katu katu ki ꞌga jeꞌega”, peꞌje ki ꞌgã nupe. Kwe pe pejewau pejejemogyau pejejeaꞌaramũ jeꞌe are. “Ywy teepaweꞌemamũ je rekoi pẽ pyri auꞌjeteramũ futat” jeꞌe are pejejeaꞌaramũ pejejemogyau auꞌjeteramũ futat— ꞌjau ꞌga oree.
